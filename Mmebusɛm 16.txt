/// Mmebusɛm 16:1
Koma mu nhyehyɛe yɛ onipa de,na tɛkrɛma mmuae fi Awurade.
/// Mmebusɛm 16:2
Ɛyɛ onipa sɛ nʼakwan nyinaa yɛ kronkron,nanso Awurade na ɔpɛɛpɛɛ adwene mu.
/// Mmebusɛm 16:3
Fa nea woyɛ nyinaa hyɛ Awurade nsam,na wo nhyehyɛe besi yiye.
/// Mmebusɛm 16:4
Awurade yɛ biribiara ma nʼankasa botae,mpo, ɔhwɛ omumɔyɛfo so kosi amanehunu da.
/// Mmebusɛm 16:5
Awurade kyi koma mu ahantanfo nyinaa.Nya saa ntease yi sɛ, wɔremfa wɔn ho nni.
/// Mmebusɛm 16:6
Wɔnam ɔdɔ ne nokware so pata bɔne;onipa nam Awurade suro so yi bɔne akwa.
/// Mmebusɛm 16:7
Sɛ onipa akwan sɔ Awurade ani a,ɔma nʼatamfo mpo ne no tena asomdwoe mu.
/// Mmebusɛm 16:8
Kakraa bi a wɔnam trenee kwan so nya no yesen mfaso pii a wɔnam ntɛnkyew so nya.
/// Mmebusɛm 16:9
Onipa yɛ ne nhyehyɛe wɔ ne koma mu,nanso Awurade na ɔhwɛ nʼanammɔntu.
/// Mmebusɛm 16:10
Ɔhene anom kasa te sɛ nkɔmhyɛ,enti ɛnsɛ sɛ nʼano ka nea ɛnyɛ atɛntrenee.
/// Mmebusɛm 16:11
Nsania ne abrammo a asisi nni mu fi Awurade;nkaribo a ɛwɔ kotoku mu no, ɔno na ɔyɛe.
/// Mmebusɛm 16:12
Ahemfo kyi bɔneyɛ,efisɛ ahengua si trenee so.
/// Mmebusɛm 16:13
Ahemfo ani sɔ ano a ɛka nokware;na wobu onipa a ɔka nokware.
/// Mmebusɛm 16:14
Ɔhene abufuwhyew yɛ owu somafo,nanso onyansafo bedwudwo ano.
/// Mmebusɛm 16:15
Sɛ ɔhene anim tew a, ɛyɛ nkwa,nʼadom te sɛ asusowbere mu omununkum.
/// Mmebusɛm 16:16
Eye sɛ wubenya nyansa sen sɛ wubenya sikakɔkɔɔ,sɛ wubenya nhumu sen sɛ wubenya dwetɛ!
/// Mmebusɛm 16:17
Ɔtreneeni tempɔn kwati bɔne;nea ɔhwɛ nʼakwan yiye no bɔ ne nkwa ho ban.
/// Mmebusɛm 16:18
Ahantan di ɔsɛe anim,na ahomaso honhom nso di asehwe anim.
/// Mmebusɛm 16:19
Eye sɛ wobɛyɛ honhom mu hiani wɔ wɔn a wɔhyɛ wɔn so musen sɛ wo ne ahantanfo bɛkyɛ asade.
/// Mmebusɛm 16:20
Nea ɔyɛ osetie ma nkyerɛkyerɛ no nya nkɔso;nhyira nka nea ɔde ne ho to Awurade so.
/// Mmebusɛm 16:21
Wɔfrɛ koma mu anyansafo se nhumufo,na kasa pa ma nkyerɛkyerɛ kɔ so.
/// Mmebusɛm 16:22
Ntease yɛ nkwa asuti ma wɔn a wɔwɔ bi,nanso agyimisɛm de asotwe brɛ nkwaseafo.
/// Mmebusɛm 16:23
Onyansafo koma kyerɛ nʼano kwan,na nʼanofafa ma nkyerɛkyerɛ kɔ so.
/// Mmebusɛm 16:24
Abodwosɛm te sɛ ɛwokyɛm;ɛyɛ ɔkra dɛ, na ɛsa nnompe yare.
/// Mmebusɛm 16:25
Ɔkwan bi wɔ hɔ a ɛteɛ wɔ onipa ani so,nanso awiei no, ɛkɔ owu mu.
/// Mmebusɛm 16:26
Apaafo akɔnnɔ ma wɔyɛ adwumaden;efisɛ wɔpɛ sɛ wokum wɔn kɔm.
/// Mmebusɛm 16:27
Ohuhuni bɔ pɔw bɔne,ne kasa te sɛ ogya a ɛhyew ade.
/// Mmebusɛm 16:28
Onipa kɔntɔnkye de mpaapaemu ba,na ɔsututufo tetew nnamfonom ntam.
/// Mmebusɛm 16:29
Kitikitiyɛni daadaa ne yɔnko,na ɔde no fa ɔkwammɔne so.
/// Mmebusɛm 16:30
Nea obu nʼani no redwene bɔneyɛ ho;na nea omua nʼano no ani wɔ bɔne so.
/// Mmebusɛm 16:31
Dwen yɛ anuonyam abotiri;trenee mu asetena na ɛde ba.
/// Mmebusɛm 16:32
Nea ɔwɔ abodwokyɛre no ye sen ɔkofo,na nea ɔmfa abufuw ye sen nea ɔko fa kuropɔn.
/// Mmebusɛm 16:33
Wɔbɔ ntonto de hwehwɛ nea Awurade pɛ,nanso ne gyinaesi biara fi Awurade.
