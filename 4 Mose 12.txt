/// 4 Mose 12:1
Miriam Ne Aaron Tia MoseMiriam ne Aaron kasa tiaa Mose sɛ ne yere yɛ Etiopiani. 
/// 4 Mose 12:2
Wɔkae se, “Mose nko ara na Awurade akasa afa ne so ana? Na yɛn nso ɔnkasa mfa yɛn so bi ana?” Na Awurade tee wɔn anwiinwii no.
/// 4 Mose 12:3
Na Mose yɛ ɔhobrɛaseni sen obiara a ɔte asase yi so.
/// 4 Mose 12:4
Ntɛm so, Awurade frɛɛ Mose, Aaron ne Miriam kɔɔ Ahyiae Ntamadan no mu. Ɔhyɛɛ wɔn se, “Mo baasa no mommra Ahyiae Ntamadan mu ha.” Enti wobegyinagyinaa Awurade anim. 
/// 4 Mose 12:5
Afei, Awurade nam omununkum fadum mu sian ba begyinaa Ahyiae Ntamadan no kwan ano, na ɔfrɛɛ Aaron ne Miriam. Bere a wotwiw kɔɔ wɔn anim no, 
/// 4 Mose 12:6
ɔkae se, “Muntie me nsɛm:“Sɛ odiyifo wɔ mo mu a,Me, Awurade, menam anisoadehu so da me ho adi kyerɛ no,me kasa kyerɛ no wɔ dae mu.
/// 4 Mose 12:7
Nanso ɛnte saa wɔ me somfo Mose ho.Me fi nyinaa mu no, ɔyɛ ɔnokwafo.
/// 4 Mose 12:8
Me ne no kasa anim ne anim,kasa a emu da hɔ na ɛnyɛ abisae mu.Na ohu Awurade sɛnea ɔte.Adɛn nti na moansurosɛ mobɛkasa atia me somfo Mose?”
/// 4 Mose 12:9
Awurade bo fuw wɔn dennen pa ara na ofii hɔ kɔe.
/// 4 Mose 12:10
Bere a omununkum no fii Ahyiae Ntamadan no atifi no, kwata beduruu Miriam ho fitaa sɛ sukyerɛmma. Aaron twaa nʼani huu sɛ ɔwɔ ɔhonam ani yare a ɛyɛ fi no, 
/// 4 Mose 12:11
ɔka kyerɛɛ Mose se, “Me wura, mesrɛ wo, nnyina saa bɔne a yɛnam nkwaseasɛm so adi yi so ntwe yɛn aso. 
/// 4 Mose 12:12
Mma no nyɛ sɛ akokoaa a wawu wɔ ne yam a ne fa aporɔw.”
/// 4 Mose 12:13
Na Mose teɛɛ mu frɛɛ Awurade se, “Onyankopɔn, mesrɛ wo sɛ sa no yare!”
/// 4 Mose 12:14
Awurade buaa Mose se, “Sɛ nʼagya tew ntasu guu nʼanim a, anka nʼanim rengu ase nnanson? Munyi no mfi atenae ha nkɔhyɛ baabi nnanson na akyiri no, obetumi asan aba.” 
/// 4 Mose 12:15
Enti wotwaa Miriam asu fii atenae hɔ ma okodii nnanson. Nnipa no twɛn kosii sɛ wɔsan de no bae ansa na wɔretu kwan no bio.
/// 4 Mose 12:16
Ɛno akyi no, wofii Haserot bɛbɔɔ atenae wɔ Paran sare so.
