/// Mmebusɛm 15:1
Mmuae pa sianka abufuwhyew,nanso asɛm a ano yɛ den hwanyan abufuw mu.
/// Mmebusɛm 15:2
Onyansafo tɛkrɛma yi nimdeɛ ayɛ,nanso ɔkwasea ano woro agyimisɛm.
/// Mmebusɛm 15:3
Awurade ani hu baabiara,na ɛhwɛ amumɔyɛfo ne apapafo.
/// Mmebusɛm 15:4
Tɛkrɛma a ɛde abodwo ba yɛ nkwadua,nanso nnaadaa tɛkrɛma dwerɛw honhom.
/// Mmebusɛm 15:5
Ɔkwasea mfa nʼagya nteɛso nyɛ hwee,na nea otie nteɛso no kyerɛ sɛ ɔyɛ onitefo.
/// Mmebusɛm 15:6
Ahonya bebree wɔ ɔtreneeni fi,nanso amumɔyɛfo adenya de ɔhaw brɛ wɔn.
/// Mmebusɛm 15:7
Anyansafo ano trɛtrɛw nimdeɛ mu,nanso ɛnyɛ saa na nkwaseafo koma te.
/// Mmebusɛm 15:8
Awurade kyi amumɔyɛfo afɔrebɔ,nanso teefo mpaebɔ sɔ nʼani.
/// Mmebusɛm 15:9
Awurade kyi amumɔyɛfo akwan,nanso ɔdɔ wɔn a wotiw trenee.
/// Mmebusɛm 15:10
Asotwe dennen wɔ hɔ ma nea ɔman fi ɔkwan no so,nea ɔtan nteɛso no bewu.
/// Mmebusɛm 15:11
Owu ne Ɔsɛe da Awurade anim,na nnipa koma mu de, onim ma ɛboro so.
/// Mmebusɛm 15:12
Ɔfɛwdifo mpɛ nteɛso;onkobisa anyansafo hwee.
/// Mmebusɛm 15:13
Anigye koma ma anim yɛ sereserew,na koma a abotow dwerɛw honhom.
/// Mmebusɛm 15:14
Nhumufo koma hwehwɛ nimdeɛ,nanso ɔkwasea ano ka agyimisɛm.
/// Mmebusɛm 15:15
Wɔn a wɔhyɛ wɔn so nna nyinaa yɛ mmɔbɔmmɔbɔ,nanso anigye koma wɔ daa ahosɛpɛw mu.
/// Mmebusɛm 15:16
Ketewa bi a yenya a Awurade suro ka ho no yesen ahonyade bebree a ɔhaw bata ho.
/// Mmebusɛm 15:17
Nhabamma aduan a ɔdɔ wɔ mu no yesen nantwi sradenam a ɔtan bata ho.
/// Mmebusɛm 15:18
Nea ne bo fuw ntɛm no de mpaapaemu ba,nanso nea ɔwɔ ntoboase pata ntɔkwaw.
/// Mmebusɛm 15:19
Nsɔe ama onihawfo kwan asiw,nanso teefo kwan yɛ ɔtempɔn.
/// Mmebusɛm 15:20
Ɔba nyansafo ma nʼagya ani gye,nanso ɔba kwasea bu ne na animtiaa.
/// Mmebusɛm 15:21
Agyimisɛm ma nea onni adwene ani gye,nanso nea ɔwɔ ntease no fa ɔkwan a ɛteɛ so.
/// Mmebusɛm 15:22
Nhyehyɛe a enni afotu no sɛe,nanso afotufo bebree ma ɛyɛ yiye.
/// Mmebusɛm 15:23
Onipa a ɔma mmuae a ɛfata no ani gye,asɛm a ɛba bere pa mu no nso ye.
/// Mmebusɛm 15:24
Onyansafo asetena mu kwan ma no nkɔso,esiw ne da mukɔ ho kwan.
/// Mmebusɛm 15:25
Awurade sɛe ɔhantanni fi,na ɔma akunafo ahye yɛ pɛpɛɛpɛ.
/// Mmebusɛm 15:26
Awurade kyi amumɔyɛfo nsusuwii,nanso nʼani sɔ wɔn a wɔyɛ kronkron no de.
/// Mmebusɛm 15:27
Odifudepɛfo de ɔhaw brɛ nʼabusua,nanso nea okyi kɛtɛasehyɛ no benya nkwa.
/// Mmebusɛm 15:28
Ɔtreneeni koma kari ne mmuae,nanso omumɔyɛfo ano woro bɔne.
/// Mmebusɛm 15:29
Awurade mmɛn amumɔyɛfo koraa,nanso ɔte ɔtreneeni mpaebɔ.
/// Mmebusɛm 15:30
Anim a ɛtew ma koma nya ahomeka,na asɛm pa ma nnompe ahoɔden.
/// Mmebusɛm 15:31
Nea otie animka a ɛma nkwa none anyansafo bɛbɔ mu atena ase.
/// Mmebusɛm 15:32
Nea ɔmfa ahohyɛso no bu ne ho animtiaa,na nea otie nteɛso no nya nhumu.
/// Mmebusɛm 15:33
Awurade suro kyerɛ onipa nyansa,ahobrɛase di anuonyam anim.
