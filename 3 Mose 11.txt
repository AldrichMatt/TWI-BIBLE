/// 3 Mose 11:1
Mmoa A Wɔn Ho Tew Ne Wɔn A Wɔn Ho NtewAfei, Awurade ka kyerɛɛ Mose ne Aaron se, 
/// 3 Mose 11:2
“Monka nkyerɛ Israelfo no se, ‘eyi ne mmoa a mubetumi awe wɔ asase so mmoa no mu. 
/// 3 Mose 11:3
Mutumi we aboa biara a ne tɔte mu apae kosi nea opuw wosaw so.
/// 3 Mose 11:4
“ ‘Monnnwe mmoa a wodidi so yi. Yoma, efisɛ opuw wosaw nanso ne tɔte mu mpae; ne ho ntew mma mo. 
/// 3 Mose 11:5
Atwaboa, efisɛ opuw wosaw nanso ne tɔte mu mpae; ne ho ntew mma mo. 
/// 3 Mose 11:6
Adanko, efisɛ opuw wosaw nanso ne tɔte mu mpae; ne ho ntew mma mo. 
/// 3 Mose 11:7
Prako, efisɛ ne tɔte mu apae nanso ompuw nwosaw; ne ho ntew mma mo. 
/// 3 Mose 11:8
Monnnwe wɔn nam anaa mommfa mo nsa nka wɔn funu; wɔn ho ntew mma mo.
/// 3 Mose 11:9
“ ‘Munni nsumnam biara a ɛwɔ ntɛtɛ ne abon a efi nsubɔnten anaa po mu. 
/// 3 Mose 11:10
Nanso nsumnam a aka no de, mukyi. 
/// 3 Mose 11:11
Ɛnsɛ sɛ mowe wɔn nam anaa mode mo nsa ka wɔn afunu; wɔn ho ntew. 
/// 3 Mose 11:12
Miti mu sɛ, nsumnam biara a enni ntɛtɛ anaa abon no, mukyi, wɔn ho ntew.
/// 3 Mose 11:13
“ ‘Nnomaa a ɛsɛ sɛ mubu wɔn sɛ wɔn ho ntew nti mukyi no korakora nso ne: ɔkɔre, ne opete ne opetebiri, 
/// 3 Mose 11:14
ɔkompete, ɔsansa, 
/// 3 Mose 11:15
kwaakwaadabi, 
/// 3 Mose 11:16
sohori, patukɛse, po so akorɔma, akorɔma, 
/// 3 Mose 11:17
patu, sare so patu, patukɛse, 
/// 3 Mose 11:18
bakanoma, nantwinoma, opete, 
/// 3 Mose 11:19
asukɔnkɔn, asuɔkwaa ne ampan.
/// 3 Mose 11:20
“ ‘Mmoawa a wotu a wɔn anan yɛ anan no nso nyɛ mmoa a wɔn ho tew; ɛnsɛ sɛ mowe. 
/// 3 Mose 11:21
Mmom, wɔn a wɔn anan bɔ mu a wɔde huruwhuruw wɔ fam no de mutumi we. 
/// 3 Mose 11:22
Ebi ne mmoadabi ahorow nyinaa, nketekre, ne tɛwtɛw nyinaa mutumi we. 
/// 3 Mose 11:23
Nanso mmoawa a wotu na wɔwɔ anan anan no de, munhu sɛ wɔn ho ntew.
/// 3 Mose 11:24
“ ‘Obiara a ɔde ne nsa bɛka wɔn funu no mpo ho begu fi kosi anwummere. 
/// 3 Mose 11:25
Obiara a ɔbɛfa bi no ɛsɛ sɛ ɔhoro ne ntama na ɔtwe ne ho fi nnipa mu kosi anwummere de kyerɛ sɛ ne ho agu fi.
/// 3 Mose 11:26
“ ‘Obiara a ɔde ne nsa bɛka aboa biara a ne tɔte mu mpae nwiei anaa aboa a ompuw nwosaw no, wagu ne ho fi. 
/// 3 Mose 11:27
Aboa biara a nʼanan yɛ anan na ɔnam nʼawerɛw so no, mukyi ne nam. Obiara a ɔde ne nsa bɛka aboa a ɔte saa funu no ho begu fi kosi anwummere; ɛyɛ mo akyiwade. 
/// 3 Mose 11:28
Obiara a ɔbɛfa saa aboa no funu no, ɛsɛ sɛ ɔhoro ne ntama na ne ho rentew ara kosi anwummere.
/// 3 Mose 11:29
“ ‘Mmoa a wɔwea wɔ fam a wɔn ho ntew no ni: Ahweaa, okisi, ɔketew abusua a wɔsoso, 
/// 3 Mose 11:30
opo, ɔmampam, ɔdan ne na, ɔketew, ne ɔbosomaketew. 
/// 3 Mose 11:31
Wɔn a wɔwea no nyinaa ho ntew mma mo, obiara a ɔde ne nsa bɛka wɔn mu bi funu no ho begu fi akosi anwummere 
/// 3 Mose 11:32
Biribiara a wɔn funu no bɛka no nso ho begu fi, sɛ ɛyɛ dua, ntama, kuntu, kotoku; biribiara a ɛbɛka no, wɔmfa ngu nsu mu nkosi anwummere. Ɛno akyi no, ɛho bɛtew. 
/// 3 Mose 11:33
Kuku biara a bi bɛtɔ mu no, nea ɛwɔ mu biara ho begu fi enti ɛsɛ sɛ wɔbɔ saa kuku no. 
/// 3 Mose 11:34
Nsu a wɔde bɛhohoro nneɛma a ɛho ntew no ho wɔ kuku no mu no, sɛ bi ka aduan bi a, ebegu aduan no ho fi. Na nsã biara a ɛwɔ kuku a ɛho agu fi no mu no nso ho begu fi saa ara. 
/// 3 Mose 11:35
Sɛ aboa biara a ne ho agu fi funu ka fononoo a wɔde ɔbo anwen a, na ɛno nso ho agu fi enti ɛsɛ sɛ wobubu gu. 
/// 3 Mose 11:36
Sɛ aboa no tew hwe asuti anaa abura bi a nsu wɔ mu a, nsu no ho rengu fi, na mmom, onipa a obeyi aboa no ho na ebegu fi. 
/// 3 Mose 11:37
Na sɛ aboa no funu ka aduan a wobedua wɔ afum a, ɛho rengu fi, 
/// 3 Mose 11:38
Nanso sɛ wɔfɔw aba no nsu na funu no tɔ so a, aba no ho begu fi.
/// 3 Mose 11:39
“ ‘Sɛ ɔyare bi kum aboa a wɔama wo ho kwan sɛ we ne nam a, obi a ɔde ne nsa bɛka ne funu no no ho begu fi akosi anwummere. 
/// 3 Mose 11:40
Saa ara nso na onipa a ɔbɛwe ne nam no bɛhoro ne ntama na ne ho agu fi akosi anwummere.
/// 3 Mose 11:41
“ ‘Monnnwe mmoa a wɔwea wɔ fam no nam. 
/// 3 Mose 11:42
Wɔn a wɔtwe wɔn ho ase fa wɔn afuru so ne wɔn a wɔnam wɔn anan anan so nyinaa ka ho. Monnnwe wɔn a wɔwɔ anan bebree na wɔwea no nam nso, efisɛ wɔn ho agu fi. 
/// 3 Mose 11:43
Mfa wo ho nka wɔn na wo ho angu fi. 
/// 3 Mose 11:44
Mene Awurade wo Nyankopɔn. Momma mo ho ntew wɔ saa nneɛma yi nyinaa ho na monyɛ kronkron, efisɛ meyɛ kronkron. Eyi nti, mommfa mo nsa nkɔka mmoa a wɔwea wɔ fam yi mu biara mfa ngu mo ho fi. 
/// 3 Mose 11:45
Mene Awurade a miyii mo fii Misraim de mo bɛyɛɛ mo Nyankopɔn no. Ɛno nti, ɛsɛ sɛ moyɛ kronkron, efisɛ meyɛ kronkron.
/// 3 Mose 11:46
“ ‘Eyi ne mmara a ɛfa mmoa, nnomaa, nsumnam ne wɔn a wɔwea asase so no ho. 
/// 3 Mose 11:47
Eyi ne nsonoe a ɛda mmoa a wɔn ho tew a ɛsɛ sɛ wɔwe wɔn nam ne wɔn a wɔn ho ntew a ɛnsɛ sɛ wɔwe wɔn nam wɔ mmoa a wɔwɔ asase so no ntam.’ ”
