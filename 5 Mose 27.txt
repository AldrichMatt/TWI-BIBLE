/// 5 Mose 27:1
Bepɔw Ebal AfɔremukaMose ne Israel mpanyimfo hyɛɛ ɔmanfo no se, “Munni mmara a mede rema mo nnɛ yi nyinaa so. 
/// 5 Mose 27:2
Sɛ mutwa Yordan kodu asase a Awurade, mo Nyankopɔn no, de rema mo no so a, monhyehyɛ abo akɛse na momfa akaadoo nsra ho. 
/// 5 Mose 27:3
Sɛ mutwa Yordan kɔ asase a Awurade, mo Nyankopɔn no, de rema mo no so, asase a ɛwo ne nufusu resen so no so a, monkyerɛw mmara no nyinaa ngu so sɛnea Awurade, mo agyanom Nyankopɔn, hyɛɛ mo bɔ no. 
/// 5 Mose 27:4
Na sɛ mutwa Yordan a, monhyehyɛ abo yi wɔ Ebal bepɔw so sɛnea merehyɛ mo nnɛ yi na momfa akaadoo nsra ho. 
/// 5 Mose 27:5
Munsi afɔremuka, abo afɔremuka wɔ hɔ mma Awurade, mo Nyankopɔn no. Mommfa dade biribiara nka. 
/// 5 Mose 27:6
Momfa abo amuamu nsi Awurade, mo Nyankopɔn no, afɔremuka no na mommɔ ɔhyew afɔre wɔ so mma Awurade, mo Nyankopɔn no. 
/// 5 Mose 27:7
Mommɔ asomdwoe afɔre nso wɔ so na momfa anigye nnidi wɔ hɔ wɔ Awurade, mo Nyankopɔn no, anim. 
/// 5 Mose 27:8
Monkyerɛw mmara no mu nhyehyɛe nyinaa pɛpɛɛpɛ ngu abo a wɔde akaadoo asra ho no so.”
/// 5 Mose 27:9
Nnome A Efi Bepɔw Ebal SoAfei, Mose ne Lewifo asɔfo kasa kyerɛɛ Israelfo no se, “Israel, monyɛ komm na muntie! Nnɛ, moabɛyɛ Awurade, mo Nyankopɔn no, manfo. 
/// 5 Mose 27:10
Monyɛ osetie mma Awurade, mo Nyankopɔn no, na munni ne mmara ne nʼahyɛde a mede rema mo nnɛ yi so.”
/// 5 Mose 27:11
Saa da no ara, Mose hyɛɛ ɔmanfo no se:
/// 5 Mose 27:12
Sɛ mutwa Asubɔnten Yordan a Simeon, Lewi, Yuda, Isakar, Yosef ne Benyamin mmusuakuw na wonnyina Gerisim bepɔw so nhyira ɔman no. 
/// 5 Mose 27:13
Ruben, Gad, Aser, Sebulon, Dan ne Naftali mmusuakuw nso nnyina Ebal bepɔw so nnome.
/// 5 Mose 27:14
Lewifo nteɛteɛ mu nworo ngu nnipa a wɔwɔ Israel nyinaa so se:
/// 5 Mose 27:15
“Nnome nka onipa a ɔbɛyɛ ohoni a wɔasen anaa nea wɔagu de ahyɛ kokoa mu. Saa ahoni, adwumfo nsa ano nnwuma yi yɛ Awurade akyiwade.”Na ɔman no nyinaa begye so se, “Amen!”
/// 5 Mose 27:16
“Nnome nka obiara a obebu nʼagya anaa ne na animtiaa.”Na ɔman no nyinaa begye so se, “Amen!”
/// 5 Mose 27:17
“Nnome nka obiara a opia ɔhye nam so bɔ ne yɔnko korɔn.”Na ɔman no nyinaa begye so se, “Amen!”
/// 5 Mose 27:18
“Nnome nka obiara a ɔma onifuraefo fom kwan.”Na ɔman no nyinaa begye so se, “Amen!”
/// 5 Mose 27:19
“Nnome nka obiara a osisi ahɔho, nyisaa ne akunafo.”Na ɔman no nyinaa begye so se, “Amen!”
/// 5 Mose 27:20
“Nnome nka obiara a ɔne nʼagya yere bɛda, efisɛ wagu nʼagya mpa ho fi.”Na ɔman no nyinaa begye so se, “Amen!”
/// 5 Mose 27:21
“Nnome nka obiara a ɔne aboa bɛda.”Na ɔman no nyinaa begye so se, “Amen!”
/// 5 Mose 27:22
“Nnome nka obiara a ɔne ne nuabea bɛda, sɛ ɔyɛ nʼagya babea anaa ne na babea.”Na ɔman no nyinaa begye so se, “Amen!”
/// 5 Mose 27:23
“Nnome nka obiara a ɔne nʼasebea bɛda.”Na ɔman no nyinaa begye so se, “Amen!”
/// 5 Mose 27:24
“Nnome nka obiara a obekum ɔfoforo wɔ kokoa mu.”Na ɔman no nyinaa begye so se, “Amen!”
/// 5 Mose 27:25
“Nnome nka obiara a ogye apaade, kum onipa a ɔnyɛɛ bɔne biara.”Na ɔman no nyinaa begye so se, “Amen!”
/// 5 Mose 27:26
“Nnome nka obiara a wanni mmara nsɛm yi so na wannye anto mu.”Na ɔman no nyinaa begye so se, “Amen!”
