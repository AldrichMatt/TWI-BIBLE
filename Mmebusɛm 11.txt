/// Mmebusɛm 11:1
Awurade kyi asisi nsania,na nʼani gye nokware nkaribo ho.
/// Mmebusɛm 11:2
Ahantan ba a, animguase na edi so,nanso ahobrɛase de nyansa ba.
/// Mmebusɛm 11:3
Teefo nokwaredi kyerɛ wɔn kwan;nanso nkontompofo ano ntanta sɛe wɔn.
/// Mmebusɛm 11:4
Ahonya nka hwee wɔ abufuwhyew da no,nanso trenee gye nkwa fi owu mu.
/// Mmebusɛm 11:5
Wɔn a wonni bɔne no trenee bɔ kwan tee ma wɔn,nanso amumɔyɛfo amumɔyɛsɛm brɛ wɔn ase.
/// Mmebusɛm 11:6
Pɛyɛfo treneeyɛ gye wɔn,nanso akɔnnɔ bɔne afiri yi nkontompofo.
/// Mmebusɛm 11:7
Sɛ omumɔyɛfo wu a, nʼanidaso yera;nea osusuw sɛ obenya afi ne tumi mu nyinaa no yɛ ɔkwa.
/// Mmebusɛm 11:8
Wogye ɔtreneeni fi amane mu,na ɛba omumɔyɛfo so mmom.
/// Mmebusɛm 11:9
Nea onsuro Onyame de nʼano sɛe ne yɔnko,nanso ɔtreneeni nam nimdeɛ so fi mu.
/// Mmebusɛm 11:10
Sɛ atreneefo di yiye a, kuropɔn no di ahurusi;nanso amumɔyɛfo wu a, wɔbɔ ose.
/// Mmebusɛm 11:11
Pɛyɛfo nhyira ma kuropɔn no kɔ so,nanso amumɔyɛfo ano ma ɛbɔ.
/// Mmebusɛm 11:12
Onipa a onni adwene no bu ne yɔnko animtiaa,nanso nea ɔwɔ nhumu no to ne tɛkrɛma nnareka.
/// Mmebusɛm 11:13
Nsekudi sɛe ahotoso,nanso nea wɔwɔ ne mu ahotoso no kora ahintasɛm.
/// Mmebusɛm 11:14
Ɔman a enni akwankyerɛ no bɔ,nanso afotufo dodow ma nkonimdi ba.
/// Mmebusɛm 11:15
Nea odi akagyinamu ma ɔfoforo no behu amane,na nea ɔmmfa ne nsa nhyɛ awowasi ase no aso mu dwo no.
/// Mmebusɛm 11:16
Ɔbea a ne yam ye no, wɔde obu ma no,nanso mmarima atirimɔdenfo nya ahode nkutoo.
/// Mmebusɛm 11:17
Ɔyamyefo ye ma ne ho,na otirimɔdenfo de ɔhaw ba nʼankasa so.
/// Mmebusɛm 11:18
Omumɔyɛfo nya akatua a ennyina,nanso nea ogu trenee aba no twa aba a edi mu.
/// Mmebusɛm 11:19
Nea ɔyɛ nokware treneeni no nya nkwa,nanso nea ɔkɔ so yɛ bɔne no kɔ owu mu.
/// Mmebusɛm 11:20
Awurade kyi nnipa a wɔn koma akyea,na nʼani gye wɔn a wɔn akwan ho nni asɛm no ho.
/// Mmebusɛm 11:21
Gye to mu sɛ, amumɔyɛfo benya wɔn akatua,na atreneefo benya wɔn ti adidi mu.
/// Mmebusɛm 11:22
Ɔbea hoɔfɛfo a ontumi nsi gyinae note sɛ sika kaa a ɛhyɛ prako hwene mu.
/// Mmebusɛm 11:23
Atreneefo apɛde wie yiye,nanso amumɔyɛfo anidaso wie abufuwhyew.
/// Mmebusɛm 11:24
Obi yɛ adɔe, na onya ne ho bebree;obi nso yɛ pɛpɛe, nanso ehia no.
/// Mmebusɛm 11:25
Ɔyamyefo bɛkɔ so anya ne ho;na nea ɔma ebinom mee no nso bɛmee.
/// Mmebusɛm 11:26
Nnipa dome nea ɔde atoko sie,na nhyira ba nea ɔtɔn ne de so.
/// Mmebusɛm 11:27
Nea ɔhwehwɛ papa akyi kwan no nya anisɔ,na nea ɔhwehwɛ bɔne no, bɔne ba ne so.
/// Mmebusɛm 11:28
Nea ɔde ne ho to nʼahonyade so no bɛhwe ase,na ɔtreneeni bɛyɛ frɔmfrɔm sɛ ahabammono.
/// Mmebusɛm 11:29
Nea ɔde ɔhaw bɛto nʼabusua so no bedi mframa ade,na ɔkwasea bɛyɛ onyansafo somfo.
/// Mmebusɛm 11:30
Ɔtreneeni aba yɛ nkwadua,na nea ogye akra no yɛ onyansafo.
/// Mmebusɛm 11:31
Kyerɛwsɛm no ka se, “Ɛyɛ den sɛ wobegye onipa pa nkwa;na wɔn a wonnye asɛm no nni ne nnebɔneyɛfo no de, dɛn na ɛbɛba wɔn so?”
