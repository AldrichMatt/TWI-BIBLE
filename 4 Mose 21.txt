/// 4 Mose 21:1
Kanaanfo So NkonimdiArad hene a ɔyɛ Kanaanni a ɔte Negeb tee sɛ Israelfo nam Atarim kwan so reba no, ɔboaboaa nʼakofo ano kɔtow hyɛɛ Israelfo no so kyekyeree ebinom nnommum. 
/// 4 Mose 21:2
Afei, Israelfo no kaa ntam kyerɛɛ Awurade se, “Sɛ wode saa nnipa yi bɛhyɛ yɛn nsa a, anka yebegu wɔn nkurow akɛse no.” 
/// 4 Mose 21:3
Awurade tiee wɔn adesrɛ no na ɔde Kanaanfo no maa wɔn. Israelfo no sɛee wɔn ne wɔn nkurow akɛse pasaa; wɔtoo hɔ din Horma a ase ne “Ɔsɛe.”
/// 4 Mose 21:4
Kɔbere Mfrafrae ƆwɔAfei, Israelfo no fii Bepɔw Hor so de wɔn ani kyerɛɛ Po Kɔkɔɔ sɛ wobetwa dantaban afa Edom ho. Nanso wɔrekɔ no nipa no aba mu bui; 
/// 4 Mose 21:5
wonwiinwii tiaa Onyankopɔn ne Mose se, “Adɛn nti na moayi yɛn afi Misraim de yɛn aba sɛ yemmewuwu wɔ sare yi so? Aduan nni ha! Nsu nni ha! Yɛmpɛ saa awerɛhow aduan yi!”
/// 4 Mose 21:6
Enti, Awurade maa awɔ a wɔn ano wɔ bɔre yiye kɔkekaa wɔn mu bebree ma wowuwui. 
/// 4 Mose 21:7
Na nnipa no baa Mose nkyɛn bɛsrɛɛ se, “Yɛayɛ bɔne, efisɛ yɛakasa atia Awurade ne wo. Bɔ mpae kyerɛ Awurade na awɔ no nkɔ.” Enti Mose bɔɔ mpae maa nnipa no.
/// 4 Mose 21:8
Awurade ka kyerɛɛ Mose se, “Fa kɔbere yɛ saa awɔ yi mu baako sɛso na fa no sɛn abaa tenten bi so, na sɛ awɔ no bi ka obi na ɔhwɛ no a, ɔrenwu.” 
/// 4 Mose 21:9
Enti Mose yɛɛ ɔwɔ sɛso no, de sɛn dua tenten so. Na obiara a ɔwɔ no bi bɛka no no, sɛ ɔma nʼani so hwɛ no a, onwu.
/// 4 Mose 21:10
Israelfo Kɔ MoabIsraelfo no fi hɔ no, wɔtoaa wɔn akwantu no so kɔɔ Obot kɔtenaa hɔ. 
/// 4 Mose 21:11
Afei, wɔtoaa so kɔɔ Iye-Haabarim wɔ sare so wɔ Moab apuei fam. 
/// 4 Mose 21:12
Wofi hɔ no, wɔtoaa so kɔɔ asuwa Sered Subon mu kɔbɔɔ atenae wɔ hɔ. 
/// 4 Mose 21:13
Afei, wotu fii hɔ kɔɔ Asubɔnten Arnon nkyɛn hɔ baabi a wɔne Amorifo bɔ hye. Asubɔnten Arnon na ɛyɛ ɔhye a ɛda Moabfo ne Amorifo ntam. 
/// 4 Mose 21:14
Ɛno nti na, wɔka wɔ Awurade akodi nhoma no mu se,asubɔnten Arnon subonne kurow Waheb 
/// 4 Mose 21:15
da Amorifo ne Moabfo ntam.
/// 4 Mose 21:16
Israelfo no fi hɔ toaa wɔn akwantu no so kɔɔ Beer a ase ne “Abura.” Ɛha na Awurade ka kyerɛɛ Mose se, “Frɛfrɛ nnipa no nyinaa bra na mɛma wɔn nsu.”
/// 4 Mose 21:17
Ɛhɔ na Israelfo too dwom yi,“Tue Ao, Abura!To ho dwom!
/// 4 Mose 21:18
To dwom fa abura a mmapɔmma tutu no ho,sɛ nnipa mu akunini na wotitii mu;akunini a wokura ahempeaw ne pema.”Afei, Israelfo no fii sare no so kɔfaa Matana, 
/// 4 Mose 21:19
Nahaliel ne Bamot, 
/// 4 Mose 21:20
na wɔkɔɔ Pisga atifi a ɛwɔ Moab bon no mu, baabi a wugyina a wuhu asase tamaa no.
/// 4 Mose 21:21
Sihon Ne Og So NkonimdiIsraelfo no tuu abɔfo ma wɔde nkra kɔmaa Amorihene Sihon se:
/// 4 Mose 21:22
“Momma yentwa mu mfa mo man yi mu. Yɛbɛfa ɔtempɔn no so tee, na yɛremfi so kosi sɛ yɛbɛtra mo hye. Yɛrentiatia mo nnɔbae so, yɛremfa yɛn nsa nka mo bobe nturo, na yɛrennom mo abura mu nsu kosi sɛ yebefi mo man no mu.”
/// 4 Mose 21:23
Nanso ɔhene Sihon ampene so. Na mmom, ɔboaboaa nʼakofo ano kɔtow hyɛɛ Israelfo no so wɔ sare so hɔ ne wɔn koo wɔ Yahas. 
/// 4 Mose 21:24
Nanso Israelfo no kunkum wɔn faa wɔn asase a efi Asubɔnten Arnon kosi asu Yabok ho toaa so kosii Amorifo ahye so a na bammɔ wɔ hɔ no. 
/// 4 Mose 21:25
Israelfo no faa Amorifo no nkurow akɛse nyinaa a Hesbon kuropɔn ne ne nkuraase nyinaa ka ho tenaa mu. 
/// 4 Mose 21:26
Na Hesbon yɛ Amorihene Sihon kuropɔn. Sihon na da bi ɔko tiaa Moabhene faa ne nsase nyinaa besii Asubɔnten Arnon no.
/// 4 Mose 21:27
Ne saa nti, tete anwensɛm kyerɛwfo kyerɛw eyi faa ne ho se,“Bra Hesbon, Sihon kuropɔn,yɛnkyekye na ensi ne dedaw mu.
/// 4 Mose 21:28
“Ogya turuw fii HesbonOgyaframa fii Sihon ahenkurow mu,Ɛhyew Ar kuropɔn a ɛwɔ Moab;ɛsɛee kurowmma a wɔwɔ Arnon mmepɔw so.
/// 4 Mose 21:29
Ao Moabfo, mo sɛe bɛba mu!Wɔawie mo, mo a mosom Kemos!Wagyaw ne mmabarima sɛ atutenafo,Ne ne mmabeasɛ Amorihene Sihon nnommum.
/// 4 Mose 21:30
“Yɛatu wɔn agu,efi Hesbon tɔnn kosi Dibon.Yɛasɛe wɔn ara akosi NofaDe kɔ ara kosi Medeba.”
/// 4 Mose 21:31
Enti Israelfo no tenaa Amorifo asase no so.
/// 4 Mose 21:32
Mose somaa akwansrafo sɛ wɔnkɔsrasra Yaser fa mu hɔ. Ɔde asraafo toaa wɔn, faa wɔn nkurow nyinaa, pam Amorifo no. 
/// 4 Mose 21:33
Afei, wɔde wɔn ani kyerɛɛ kurow kɛse Basan, nanso Basanhene Og de nʼasraafo hyiaa wɔn wɔ Edrei.
/// 4 Mose 21:34
Awurade ka kyerɛɛ Mose se, “Nsuro no, efisɛ mede nʼasraafo ne nʼasase nyinaa ahyɛ wo nsa. Yɛ no sɛnea woyɛɛ Amorihene Sihon a odii Hesbon so no.”
/// 4 Mose 21:35
Israelfo dii nkonim na wokum ɔhene Og ne ne mmabarima ne ne nkurɔfo nyinaa a anka wɔn mu baako mpo. Na Israelfo no faa nʼasase no.
