/// 4 Mose 31:1
Midianfo So AweretɔAwurade ka kyerɛɛ Mose se, 
/// 4 Mose 31:2
“Esiane sɛ Midianfo daadaa mo de mo kɔɔ abosonsom mu no nti, tɔ so were ma Israelfo no. Eyi akyi no wubewu na woakɔ wʼagyanom nkyɛn.”
/// 4 Mose 31:3
Mose ka kyerɛɛ nkurɔfo so se, “Munyi mo mmarima no mu bi na wɔnkɔ Awurade aweretɔ sa a ɔde tia Midianfo no. 
/// 4 Mose 31:4
Momfa Israel abusua biara mu nnipa apem nkɔ ɔsa no.” 
/// 4 Mose 31:5
Wɔyɛɛ saa nyaa mmarima mpem dumien siesie wɔn maa ɔko no; Israel abusuakuw biara maa mmarima apem. 
/// 4 Mose 31:6
Afei Mose ma wɔkɔe, nnipa apem baako a wofi abusuakuw biara mu. Ɔsɔfo Eleasar babarima Pinehas na odii wɔn anim kɔɔ ɔko no. Wɔrekɔ no, wɔde akronkronne a ɛwɔ kronkronbea hɔ ne ntorobɛnto a wɔbɛhyɛn de ama asraafo no nsɛnkyerɛnne kɔe.
/// 4 Mose 31:7
Wɔne Midiafo no koe, na sɛnea Awurade hyɛɛ Mose no wokum Midian mmarima no nyinaa. 
/// 4 Mose 31:8
Wɔn a wokum wɔn no bi ne Midian ahemfo baanum a wɔn din de Ewi, Rekem, Sur, Hur ne Reba. Beor babarima Balaam nso, wɔde afoa kum no. 
/// 4 Mose 31:9
Afei, Israel asraafo no kyekyeree Midian mmea ne mmofra nyinaa ne wɔn anantwi ne wɔn nguan fom nneɛma pii kaa ho sɛ asade. 
/// 4 Mose 31:10
Wɔtoo Midian no atenae, nkurow ne nkuraa nyinaa mu gya, hyew no pasaa. 
/// 4 Mose 31:11
Wɔfaa asade ne afowde a nnipa no ne mmoa ka ho. 
/// 4 Mose 31:12
Wɔde nnommum no ne ɔko no mu nneɛma a wonyae no nyinaa brɛɛ Mose, ɔsɔfo Eleasar ne Israelfo a na wɔabɔ wɔn atenase wɔ Moab tataw so baabi a na ɛbɛn Asubɔnten Yordan a wotwa fi Yeriko baa hɔ no.
/// 4 Mose 31:13
Mose ne ɔsɔfo Eleasar ne mpanyimfo a wotuatua nnipa no ano no fii atenae hɔ kohyiaa nkonimdifo no kwan. 
/// 4 Mose 31:14
Nanso Mose bo fuw mpanyimfo a wotuatua nsraadɔm apem ne ɔha no ano a wofi ɔsa no bae no.
/// 4 Mose 31:15
Obisaa wɔn se, “So moankunkum mmea no? 
/// 4 Mose 31:16
Wɔn ne nnipa no a wotie Balaam nti wɔtwetwee Israelfo na amma wɔanni Awurade nokware kɔsom abosom wɔ bepɔw Peor so a enti ɛmaa ɔhaw ne abɛbrɛsɛ bebree baa Awurade nkurɔfo so no. 
/// 4 Mose 31:17
Munkunkum mmarimaa no nyinaa. Na munkunkum mmea a wɔne mmarima adeda no nyinaa. 
/// 4 Mose 31:18
Mmeawa nketewa a wɔne mmarima nnae no na munnyaa wɔn na mo ne wɔn ntena.
/// 4 Mose 31:19
“Ɛsɛ sɛ obiara a wakum obi, anaa ɔde ne nsa kaa nea wɔakum no no, fi atenae ha nkɔtena baabi nnanson. Munnwira mo ho ne mo nnommum no nnansa ne ne nnanson so. 
/// 4 Mose 31:20
Munnwira mo ntade ne biribiara a wɔde aboa nhoma, abirekyi nwi anaa dua ayɛ.”
/// 4 Mose 31:21
Afei, ɔsɔfo Eleasar ka kyerɛɛ mmarima a wɔkɔɔ ɔko no se, “Eyi ne mmara a Awurade ahyɛ a waka akyerɛ Mose: 
/// 4 Mose 31:22
Sikakɔkɔɔ, dwetɛ, kɔbere, dade, sanyaa, sumpii 
/// 4 Mose 31:23
ne biribiara a etumi etumi gyina ogya ano no ɛsɛ sɛ wɔde fa ogya mu sɛnea ɛho bɛtew. Eyi akyi, ɛsɛ sɛ wɔde ahodwira nsu dwira ho ma ɛtew ho. Nanso, biribiara a ɛrentumi nnyina ogya ano no de, wɔmfa nsu nnwira ho. 
/// 4 Mose 31:24
Nnanson so no, ɛsɛ sɛ mohoro mo ntade na mo ho afi. Afei mubetumi asan aba atenae hɔ.”
/// 4 Mose 31:25
Wɔkyɛ AsadeAwurade ka kyerɛɛ Mose se, 
/// 4 Mose 31:26
“Ɛsɛ sɛ wo ne ɔsɔfo Eleasar ne mmusua no mpanyimfo nyinaa kan asade a nnipa ne mmoa a mofaa wɔ ɔko no mu no. 
/// 4 Mose 31:27
Monkyɛ asade no mu abien pɛpɛɛpɛ mfa fa mma asraafo a wɔkɔɔ ɔko no na momfa fa a aka no mma nnipa a wɔaka no. 
/// 4 Mose 31:28
Asraafo a wɔkoo no kyɛfa mu no, munyi ahannum biara so baako; sɛ ɛyɛ nnipa, anantwi, mfurum anaa nguan na momfa nsom Awurade. 
/// 4 Mose 31:29
Fa saa kyɛfa yi ma ɔsɔfo Eleasar na onhim no afɔremuka no anim mfa mma Awurade. 
/// 4 Mose 31:30
Afei Israelfo a wɔaka no kyɛfa no, munyi aduonum biara mu baako; sɛ ɛyɛ nnipa, anantwi, mfurum, nguanten anaa mmoa foforo biara no, momfa mma Lewifo a wɔhwɛ Awurade Ahyiae Ntamadan no so no.” 
/// 4 Mose 31:31
Enti Mose ne ɔsɔfo Eleasar yɛɛ nea Awurade hyɛɛ wɔn sɛ wɔnyɛ no.
/// 4 Mose 31:32
Asade a ɛkae a akofo no fae no dodow yɛ nguan mpem ahansia ne aduɔson anum (,); 
/// 4 Mose 31:33
anantwi mpem aduɔson abien (,); 
/// 4 Mose 31:34
mfurum mpem aduosia baako (,); 
/// 4 Mose 31:35
ne mmeawa mpem aduasa abien (,).
/// 4 Mose 31:36
Nneɛma no fa a wɔde maa asraafo no dodow ni:Nguan mpem ahaasa aduasa ason ne ahannum (,) 
/// 4 Mose 31:37
a wɔde mu ahansia aduɔson anum () som Awurade;
/// 4 Mose 31:38
Anantwi mpem aduasa asia (,) a wɔde mu aduɔson abien () som Awurade;
/// 4 Mose 31:39
mfurum mpem aduasa ne ahannum (,) a wɔde emu aduosia baako () som Awurade;
/// 4 Mose 31:40
mmeawa mpem dunsia (,); wɔde wɔn mu aduasa abien () som Awurade.
/// 4 Mose 31:41
Kyɛfa a wɔde Awurade no nyinaa no wɔde maa ɔsɔfo Eleasar sɛnea Awurade kyerɛɛ Mose sɛ ɔnyɛ no ara pɛ.
/// 4 Mose 31:42
Asade no a Israelfo no nyaa no na edidi so yi: 
/// 4 Mose 31:43
nguan mpem ahaasa aduasa ason ne ahannum (,), 
/// 4 Mose 31:44
anantwi mpem aduasa asia (,), 
/// 4 Mose 31:45
mfurum Mpem aduasa ne ahannum (,) ne 
/// 4 Mose 31:46
mmeawa mpem dunsia (,). 
/// 4 Mose 31:47
Nnipa no kyɛfa a wonyae no, Mose yiyii nnommum ne mmoa aduonum biara mu baako de maa Lewifo a wɔhwɛ Awurade Ahyiae Ntamadan so no. Wɔyɛɛ eyi nyinaa sɛnea Awurade hyɛɛ Mose no.
/// 4 Mose 31:48
Afei, asraafo no so mpanyimfo baa Mose nkyɛn 
/// 4 Mose 31:49
bɛka kyerɛɛ no se, “Yɛabu nnipa a yɛde wɔn kɔɔ ɔko no nyinaa ano akyerɛ wo na ɔbaako koraa anyera. 
/// 4 Mose 31:50
Ɛno nti, yefi nea yenyaa no ɔko no mu no bi mu rebɛda Awurade ase. Yɛn asedade no yɛ sika nnwinne, nkapo, nkaa, asokaa ne kɔnmuade. Eyinom bɛyɛ mpata ama yɛn kra wɔ Awurade anim.”
/// 4 Mose 31:51
Mose ne ɔsɔfo Eleasar gyee saa akyɛde yi a ɛyɛ sikakɔkɔɔ ne nnwinne no fii asraafo mpanyimfo no nkyɛn. 
/// 4 Mose 31:52
Ne nyinaa mu sikakɔkɔɔ a asahene no de bae sɛ akyɛde a wɔde rebrɛ Awurade no ano si nkaribo kilogram ɔha ne aduɔkron. 
/// 4 Mose 31:53
Na asraafo no afa ɔko no mu nneɛma a wonyae no bi. 
/// 4 Mose 31:54
Enti Mose ne Eleasar gyee akyɛde no fii asraafo mpanyimfo no hɔ, na wɔde sikakɔkɔɔ no baa Ahyiae Ntamadan no mu sɛ ɛnyɛ nkae ade mma Awurade sɛ Israelfo yɛ ne dea.
