/// Ɔsɛnkafo 6:1
Mahu bɔne foforo bi wɔ owia yi ase a ɛhyɛ nnipa so yiye: 
/// Ɔsɛnkafo 6:2
Onyankopɔn ma onipa ahonyade, adenya ne anuonyam sɛnea biribiara a ne koma pɛ no ɛremmɔ no, nanso Onyankopɔn amma no kwan sɛ ɔmfa nnye nʼani, na ɔhɔho mmom na ɔde gye nʼani. Eyi yɛ ahuhude, ɔhaw a ɛyɛ yaw.
/// Ɔsɛnkafo 6:3
Onipa betumi anya mma ɔha na wanyin akyɛ; nanso ne mfe dodow yi akyi no, nʼahonya no amma nʼani annye na ne sie nso anyɛ fɛ a, ɔpɔn ba so wɔ mfaso sen no. 
/// Ɔsɛnkafo 6:4
Ne ba no yɛ ade hunu, sum mu na ɔkɔ, na sum akata ne din so. 
/// Ɔsɛnkafo 6:5
Ɛwɔ mu sɛ wanhu owia na onnim hwee de, nanso obenya ahomegye bebree sen nea saa ɔbarima no benya, 
/// Ɔsɛnkafo 6:6
mpo sɛ ɔtena ase mfe apem mmɔho na wamfa nʼahonyade annye nʼani a, wɔn nyinaa nkɔ faako ana?
/// Ɔsɛnkafo 6:7
Onipa brɛ nyinaa yɛ nʼano ntia,nanso nʼakɔnnɔde mmee no da.
/// Ɔsɛnkafo 6:8
Na dɛn na onyansafo wɔ de sen ɔkwasea?Sɛ ohiani yɛ nʼakwan yiye wɔ afoforo anim amfaso bɛn na obenya?
/// Ɔsɛnkafo 6:9
Nea aniwa hu noye sen nea akɔnnɔ kyin hwehwɛ.Eyi nso yɛ ahuhude,ɛte sɛ wotaa mframa.
/// Ɔsɛnkafo 6:10
Nea ɛwɔ hɔ biara, wɔato din dedaw,na sɛnea onipa te nso, wonim dedaw;onipa biara rentumi ne nea ɔwɔ ahoɔdensen no nnye eyi ho akyinnye.
/// Ɔsɛnkafo 6:11
Nsɛm dɔɔso a,mu ntease sua,na so wɔ mfaso ma onipa ana?
/// Ɔsɛnkafo 6:12
Na hena na onim nea eye ma onipa wɔ ne nkwanna kakraa bi a ɛyɛ ahuhude na ɔfa mu kɔ sɛ sunsuma no mu? Hena na obetumi aka nea ebesi wɔ owia yi ase akyerɛ no bere a ɔkɔ no?
