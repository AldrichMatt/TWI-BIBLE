/// 2 Mose 39:1
AsɔfotadeNnipa no de ntama tuntum, bibiri ne koogyan a ɛyɛ fɛ pam asɔfotade maa asɔfo no a wɔde bɛsom wɔ kronkronbea hɔ. Saa ntadetam no ara bi na wɔde pam Aaron ntade kronkron no sɛnea Awurade hyɛɛ Mose no.
/// 2 Mose 39:2
Wɔde asaawatam bi a wɔanwen afi asaawa a wɔato mu na ɛpam asɔfotade nkataase no. 
/// 2 Mose 39:3
Besaleel boroo sikakɔkɔɔ ma ɛyɛɛ tratraa, ɛnna otwitwaa no nteanteaa sɛ hama na ɔde bobɔɔ ntama tuntum, bibiri ne koogyan no mu. Ɛyɛ nsaanoadwuma a ɛte apɔw yiye. 
/// 2 Mose 39:4
Wɔde nwoma a wɔapam susoo nkataase no mu fi ase besii mmati ahama abien no mu. 
/// 2 Mose 39:5
Na wɔde ntama tuntum, bibiri, koogyan ne sikakɔkɔɔ yɛɛ nkyekyeremu sɛnea Onyankopɔn hyɛɛ Mose no.
/// 2 Mose 39:6
Abo apopobibiri abien a wotwa de femfam mmati ahama abien no a eso asɔfotade no nkataase no mu no, sikakɔkɔɔ na wɔde kyerɛw Israelfo mmusuakuw no nyinaa din guu so sɛnea wɔkyerɛw nsateaa so kaa so no. 
/// 2 Mose 39:7
Saa abo yi yɛ nkae ade de ma Awurade fa Israelfo ho, na wɔyɛɛ ne nyinaa sɛnea Awurade hyɛɛ Mose sɛ wɔnyɛ no no ara pɛ.
/// 2 Mose 39:8
Wɔpam adɛbo no te sɛ asɔfotade a wɔde nwera ankasa yɛe, na wɔde sikakɔkɔɔ hama ne asaawa tuntum, bibiri ne koogyan na ɛnwen mu. 
/// 2 Mose 39:9
Na ɛyɛ ahinanan a ne fa biara susuw nsateaa akron a wɔabu abɔ so. 
/// 2 Mose 39:10
Na wɔhyehyɛɛ abo a ɛsom bo sesaa so nnidiso nnidiso anan wɔ mu. Nnidiso a edi kan no yɛ bogyanambo, akraatebo ne ahabammono bo; 
/// 2 Mose 39:11
nnidiso a ɛto so abien no yɛ nsrammabo, hoabo ne dɛnkyɛmmo; 
/// 2 Mose 39:12
nea ɛto so abiɛsa no yɛ akutuhonobo, mfrafraebo ne beredumbo; 
/// 2 Mose 39:13
na nea ɛto so anan no yɛ sikabereɛbo, apopobibiribo ne ahwehwɛbo a wɔde sikakɔkɔɔ atwa emu biara ho ahyia. 
/// 2 Mose 39:14
Wɔyɛɛ abo no te sɛ nsɔwanode bi kyerɛw Israel mmusuakuw dumien no din guu so.
/// 2 Mose 39:15
Sɛnea ɛbɛyɛ a wobetumi de adɛbo no aso asɔfotade no mu no, wɔde sikakɔkɔɔ nkaa hyehyɛɛ asɔfotade no mmati ntareso abien no so. 
/// 2 Mose 39:16
Wɔsan yɛɛ sikakɔkɔɔ nkaa abien de hyehyɛɛ adɛbo no ntwɔtwɔw so wɔ soro. 
/// 2 Mose 39:17
Wɔde sikakɔkɔɔ ahama abien no hyehyɛɛ sikakɔkɔɔ nkaa a ɛwɔ adɛbo no mu no mu. 
/// 2 Mose 39:18
Wɔde ahama no ti no bobɔɔ sikakɔkɔɔ no a esuso asɔfotade no mu no mu. 
/// 2 Mose 39:19
Wɔde sikakɔkɔɔ nkaa abien nso hyehyɛɛ adɛbo no ntwea abien no a egu asɔfotade no so pɛɛ no so. 
/// 2 Mose 39:20
Wɔde sikakɔkɔɔ nkaa abien susoo asɔfotade no mmati ntareso no mu ma ɛbɛn nkyekyeremu a wɔanwen no fɛfɛɛfɛ ne asɔfotade no ahyiae so no. 
/// 2 Mose 39:21
Sɛnea ɛbɛyɛ na adɛbo no begyina pɛpɛɛpɛ wɔ nkyekyeremu fɛfɛ no so nti, wɔde ntama tuntum kyekyeree nkaa a esuso adɛbo no ne asɔfotade no mu. Eyinom nyinaa, Awurade na ɔhyɛɛ Mose sɛ wɔnyɛ.
/// 2 Mose 39:22
Asɔfotade no fa kɛse no ara de, wɔde ntama tuntum na ɛnwenee 
/// 2 Mose 39:23
na wotwaa mfimfini tokuru pempam bi faa so maa ano no yɛɛ den sɛnea wɔhyɛ a ɛrentetew. 
/// 2 Mose 39:24
Na wɔde bibiri ne asaawa a ɛbere dum ne koogyan a wɔanwen yɛɛ biribi te sɛ atoaa aba de sensɛn batakari no ase mmuano no ano. 
/// 2 Mose 39:25
Na wɔde sikakɔkɔɔ yɛɛ nnɔnnɔmma na wɔde biribi te sɛ atoaa aba no hyehyɛɛ ntam ne ntam wɔ batakari no ase mmuano no ano de twaa ho hyiae. 
/// 2 Mose 39:26
Sɛ Aaron hyɛ asɔfotade yi a, na ɛkyerɛ sɛ ɔrekɔsom Awurade sɛnea Awurade hyɛɛ Mose sɛ ɔnyɛ no.
/// 2 Mose 39:27
Wɔde asaawatam a ɛyɛ fɛ pam asɔfotade no bi maa Aaron ne ne mmabarima. 
/// 2 Mose 39:28
Wɔde ntama a ɛyɛ fɛ na ɛpam adɛbo, abotiri, kyɛw ne nhyɛasetam ahorow no. 
/// 2 Mose 39:29
Bio, wɔde ntama a ɛyɛ fɛ na ɛpam nkyekyeremu no na wɔde asaawa tuntum, bibiri ne koogyan dii mu adwinni sɛnea Awurade hyɛɛ Mose sɛ ɔnyɛ no.
/// 2 Mose 39:30
Na afei, wɔde sikakɔkɔɔ yɛɛ abɔanim a wɔakyerɛw so:Kronkron Ma Awurade.
/// 2 Mose 39:31
Wɔde ntama tuntum na asina abɔanim no abɔ abotiri no mu sɛnea Awurade hyɛe no.
/// 2 Mose 39:32
Eyi nyinaa akyi no, wowiee Ahyiae Ntamadan no si sɛnea Awurade kyerɛɛ Mose sɛ wonsi no no. 
/// 2 Mose 39:33
Afei, wɔde Ahyiae Ntamadan no ne emu nneɛma nyinaa brɛɛ Mose:Nkyerewa, nnyinaso, mmeamu nnua, mpuran ne nsisiso;
/// 2 Mose 39:34
adwennini nwoma a wɔahyɛ no kɔkɔɔ, abirekyi nwoma a wɔahyɛ, nkataano,
/// 2 Mose 39:35
adaka no a Mmaransɛm Du no wɔ mu no, nnua a wɔde soa Mpata agua;
/// 2 Mose 39:36
ɔpon no ne ɛho nneɛma, Ɔkyerɛ Brodo,
/// 2 Mose 39:37
sika akaneadua ne nʼakanea, ɛho nneɛma ne ngo wɔde sɔ kanea;
/// 2 Mose 39:38
sikakɔkɔɔ afɔremuka, ɔsrango, aduhuam ne Ahyiae Ntamadan no nkataano,
/// 2 Mose 39:39
kɔbere Afɔremuka, kɔbere ntwitae, nnua no ne ɛho nneɛma,nea wɔhoro mu nneɛma ne ne ntaamu,
/// 2 Mose 39:40
ntwahotam a wɔde twa adiwo hɔ fasu ho, ne ɛho nnua a esuso mu,nnyinasode ne ntwahotam a ɛwɔ adiwo pon ano,ntampehama ne nnadewa ne biribiara a wɔde boaa Ahyiae Ntamadan no si.
/// 2 Mose 39:41
Wɔde asɔfotade a wɔapam no fɛfɛɛfɛ a wɔhyɛ kɔ kronkronbea hɔ no brɛɛ no ma ɔhwɛe. Afei, wɔde Aaron asɔfotade kronkron no nso ne ne mmabarima de a wɔbɛhyɛ de ayɛ asɔfodwuma no bɛkyerɛɛ no.
/// 2 Mose 39:42
Enti Israelfo no dii nsɛm a Awurade hyɛɛ Mose sɛ ɔnka nkyerɛ wɔn no nyinaa so. 
/// 2 Mose 39:43
Na Mose hwɛɛ nnwuma no nyinaa huu sɛ biribiara ntɔ kyima wɔ ho no, ohyiraa wɔn, efisɛ sɛnea Awurade hyɛe no ara pɛ na wɔyɛe.
