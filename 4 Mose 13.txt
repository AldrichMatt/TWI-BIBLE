/// 4 Mose 13:1
Akwansrafo Kɔ Kanaan Asase SoNa Awurade ka kyerɛɛ Mose se, 
/// 4 Mose 13:2
“Soma akwansrafo na wɔnkɔ Kanaan asase so; asase a mede rema Israelfo no. Soma mmusuakuw dumien no mu biara ntuanoni.”
/// 4 Mose 13:3
Enti Mose yɛɛ sɛnea Awurade hyɛɛ no no. Ɔsomaa mmarima dumien a wɔn nyinaa yɛ mmusuakuw ntuanofo fi wɔn atenae wɔ Paran sare so.
/// 4 Mose 13:4
Saa mmusuakuw no ne wɔn mpanyimfo no din na edidi so yi:Ruben abusuakuw no ntuanoni ne Sakur babarima Samua;
/// 4 Mose 13:5
Simeon abusuakuw no ntuanoni ne Hori babarima Safat;
/// 4 Mose 13:6
Yuda abusuakuw no ntuanoni ne Yefune babarima Kaleb;
/// 4 Mose 13:7
Isakar abusuakuw no ntuanoni ne Yosef babarima Igal;
/// 4 Mose 13:8
Efraim abusuakuw no ntuanoni ne Nun babarima Hosea;
/// 4 Mose 13:9
Benyamin abusuakuw no ntuanoni ne Rafu babarima Palti;
/// 4 Mose 13:10
Sebulon abusuakuw no ntuanoni ne Sodi babarima Gadiel;
/// 4 Mose 13:11
Manase abusuakuw (a ɛyɛ Yosef abusuakuw no mu fa) no ntuanoni ne Susi babarima Gadi;
/// 4 Mose 13:12
Dan abusuakuw no ntuanoni ne Gemali babarima Amiel;
/// 4 Mose 13:13
Aser abusuakuw no ntuanoni ne Mikael babarima Setur;
/// 4 Mose 13:14
Naftali abusuakuw no ntuanoni ne Wofsi babarima Nahbi;
/// 4 Mose 13:15
Gad abusuakuw no ntuanoni ne Maki babarima Geuel.
/// 4 Mose 13:16
Nnipa yi na Mose somaa wɔn ma wɔkɔsraa Kanaan asase no. Mose na ɔmaa Nun ba Hosea din Yosua.
/// 4 Mose 13:17
Mose ka kyerɛɛ wɔn se, “Monkɔ atifi fam wɔ Negeb bepɔw no so. 
/// 4 Mose 13:18
Monhwɛ sɛnea ɛhɔ asase no te; na monhwɛ wɔn a wɔte hɔ no nso tebea sɛ wɔwɔ ahoɔden anaa wɔyɛ mmerɛw, sɛ wɔdɔɔso anaa wosua. 
/// 4 Mose 13:19
Asasesu bɛn na wɔte so? Eye anaasɛ enye? Nkurowsu bɛn na wɔtete mu? Ɛdeda hɔ petee anaasɛ afasu wowɔ ho? 
/// 4 Mose 13:20
Dɔte no te dɛn? Srade wɔ mu anaasɛ ɛyɛ kwaboo? Nnua wɔ so anaasɛ nnua nni so? Mommɔ mmɔden na momfa ɛhɔ nnɔbae no bi mmra.” Saa bere no na wɔretew bobe aba kan.
/// 4 Mose 13:21
Enti wɔkɔsraa asase no fi Sin sare so kosii Rehob a ɛbɛn Hamat no. 
/// 4 Mose 13:22
Wɔfaa atifi fam kɔfaa Negeb beduu Hebron. Ɛhɔ na wohuu Anak asefo a wɔfrɛ wɔn Ahiman, Sesai ne Talmai. Hebron yɛ kurow dedaw. Wɔkyekyeree saa kurow no mfe ason ansa na wɔrekyekyere Soan a ɛwɔ Misraim no. 
/// 4 Mose 13:23
Woduu Eskol bon mu no, wotwaa mman a bobe kasiaw wɔ so. Mmarima baanu na wɔworaa no dua soa kaa borɔdɔma aba ho de kɔe. 
/// 4 Mose 13:24
Saa bere no, Israelfo no too subon hɔ din sɛ “Eskol bon mu” a nkyerɛase ne “Kasiaw,” efisɛ wohuu bobe kasiaw pii wɔ hɔ. 
/// 4 Mose 13:25
Adaduanan akyi no, wofii wɔn akwansra no mu bae.
/// 4 Mose 13:26
Wɔkaa nea wokohui nyinaa kyerɛɛ Mose ne Aaron ne nnipa a wɔwɔ Israel nyinaa ne wɔn a wɔwɔ Paran sare so wɔ Kades na wɔde aduaba a wɔde bae no kyerɛe. 
/// 4 Mose 13:27
Asɛm a wɔbɛkae ne sɛ, “Yeduu asase a wosomaa yɛn sɛ yɛnkɔsra so no so, na ɛwo ne nufusu sen wɔ so ampa! Ɛso aduaba a yɛde bae ni. 
/// 4 Mose 13:28
Nanso na nnipa a wɔtete hɔ no yɛ den. Wɔn nkurow no soso na wɔabɔ ho ban nso. Yehuu Anak asefo wɔ hɔ mpo. 
/// 4 Mose 13:29
Amalekfo te anafo na Hetifo, Yebusifo ne Amorifo nso tete mmepɔw so. Na Kanaanfo nso tete Ntam Po no ne Yordan subon ho.”
/// 4 Mose 13:30
Na Kaleb bɔɔ nnipa no ano wɔ Mose anim kae se, “Momma yɛmforo nkɔ hɔ prɛko pɛ na yɛnkɔfa asase no, efisɛ yebetumi adi wɔn so nkonim.”
/// 4 Mose 13:31
Nanso mmarima a wɔne no kɔe no kae se, “Yɛrentumi nkɔtoa saa nnipa yi; wɔn ho yɛ den sen yɛn.” 
/// 4 Mose 13:32
Na wɔde asɛm a ɛmma akomatɔyam fa asase a wɔkɔsraa so no ho tene faa Israelfo no mu nyinaa. Wose, “Asase a yɛkɔsraa so no sofo no yɛ awudifo nkutoo. Nnipa a yehuu wɔn wɔ hɔ no yɛ abran. 
/// 4 Mose 13:33
Yehuu Anakfo no bi a efi awo ntoatoaso mu wɔyɛ abran no. Sɛ yɛne wɔn gyina hɔ a, na yɛayɛ te sɛ nketekre wɔ yɛn ani so. Na saa ara nso na yɛyɛɛ wɔ wɔn ani so.”
