/// Yesaia 7:1
Immanuel Ho NsɛnkyerɛnneBere a Usia babarima Yotam babarima Ahas bedii Yudaman so hene no, Aramhene Resin ne Remalia babarima Peka a ɔyɛ Israelhene baa Yerusalem ne wɔn bɛkoe, nanso wɔantumi anni ne so.
/// Yesaia 7:2
Na wɔka kyerɛɛ Dawidfi se, “Aram ne Efraim ayɛ apam;” Enti Ahas ne ne nkurɔfo ho wosow sɛnea kwaennua wosow wɔ mframa ano no.
/// Yesaia 7:3
Na Awurade ka kyerɛɛ Yesaia se, “Wo ne wo babarima Sear-Yasub nkohyia Ahas wɔ Atifi Tare no subon a ɛwɔ Ntamahorofo Afuw no kwan so. 
/// Yesaia 7:4
Ka kyerɛ no se, ‘Hwɛ yiye, yɛ komm na nsuro. Mma wo koma ntu wɔ saa nnyentia abien a ɛrefi wusiw yi ho; wɔ Resin Aramhene ne Remalia babarima abufuwhyew no nti. 
/// Yesaia 7:5
Aram, Efraim ne Remalia babarima abɔ wo sɛe ho pɔw se, 
/// Yesaia 7:6
“Momma yɛntow nhyɛ Yuda so, na yɛntetew wɔn mu na yɛnkyɛ mfa, na yensi Tabeel babarima hene wɔ so.” 
/// Yesaia 7:7
Nanso nea Asafo Awurade se ni:“ ‘Ɛremma so,na ɛrensi da,
/// Yesaia 7:8
Aram ti ne Damasko,na Resin pɛ na ɛyɛ Damasko ti.Mfirihyia aduosia anum mu noEfraim mu bɛtetew koraa a ɛrentumi nnyɛ ɔman.
/// Yesaia 7:9
Efraim ti ne SamariaRemalia babarima pɛ ne Samaria ti.Sɛ woannyina pintinn wɔ wo gyidi mu a,worennyina koraa.’ ”
/// Yesaia 7:10
Awurade kasa kyerɛɛ Ahas bio se, 
/// Yesaia 7:11
“Bisa Awurade, wo Nyankopɔn hɔ nsɛnkyerɛnne, sɛ ɛwɔ bun ase tɔnn anaa ɔsorosoro nohɔ.”
/// Yesaia 7:12
Nanso Ahas buae se, “Meremmisa, merensɔ Awurade nhwɛ.”
/// Yesaia 7:13
Na Yesaia kae se, “Muntie Dawidfi! Ɛnso mma mo sɛ mobɛsɔ nnipa ntoboase ahwɛ? Na mobɛsɔ me Nyankopɔn nso ntoboase ahwɛ ana? 
/// Yesaia 7:14
Ɛno de, Onyankopɔn ankasa bɛma mo nsɛnkyerɛnne; ɔbabun no benyinsɛn, na wawo ɔbabarima, na wɔbɛfrɛ no Immanuel. 
/// Yesaia 7:15
Obedi nufusu ani srade ne ɛwo, bere a wahu nea ɛbɛma watumi apo bɔne na wafa nea eye no. 
/// Yesaia 7:16
Nanso ansa na abarimaa no behu nea ɛbɛma watumi apo bɔne na wafa nea eye no, wɔbɛma ahemfo abien a wusuro wɔn no nsase ada mpan. 
/// Yesaia 7:17
Awurade de bere bi bɛba wo ne wo nkurɔfo ne wʼagya fi so a ɛso bi mmaa da, efi bere a Efraim tew ne ho fii Yuda ho; ɔde Asiriahene bɛba.”
/// Yesaia 7:18
Da no, Awurade bɛhyɛn abɛn afrɛ nwansena afi nsuwansuwa a ɛwɔ akyirikyiri wɔ Misraim ne nnowa a wofi Asiria asase so. 
/// Yesaia 7:19
Wɔn nyinaa bɛba abegu aku a mu dɔ ne ntokuru a ɛwɔ abotan mu, nkyɛkyerɛ ne suka mu. 
/// Yesaia 7:20
Da no, Awurade de oyiwan a obegye wɔ Asubɔnten no agya nohɔ wɔ Asiriahene nkyɛn, no beyi mo ti so ne mo anan ho nwi na wayi mo abogyesɛ nso. 
/// Yesaia 7:21
Saa da no, obiara bɛyɛn nantwi ba baako ne mmirekyi abien. 
/// Yesaia 7:22
Na esiane nufusu dodow a wɔbɛma nti, obenya nufusu ani srade adi. Wɔn a wɔbɛka wɔ asase no so nyinaa bedi nufusu ani srade ne ɛwo. 
/// Yesaia 7:23
Saa da no, baabiara a na anka bobe apem a ne bo yɛ dwetɛ kilogram dubaako ne fa wɔ no, wobehu nnɛnkyɛnse ne nsɔe. 
/// Yesaia 7:24
Nnipa de agyan ne tadua bɛkɔ hɔ, efisɛ nnɛnkyɛnse ne nsɔe agye hɔ. 
/// Yesaia 7:25
Nkoko a na anka kan no wɔde nsɔw yɛ so adwuma, nnɛnkyɛnse ne nsɔe ho hu nti wɔrenkɔ hɔ bio; ɛbɛdan mmeaemmeae a wogyaa anantwi ne nguan ma wɔkɔ.
