/// Mmebusɛm 14:1
Ɔbea nyansafo si ne dan,nanso ɔbea kwasea de nʼankasa ne nsa dwiriw ne de gu fam.
/// Mmebusɛm 14:2
Nea ne nantew teɛ no suro Awurade,na nea nʼakwan kyea no bu no animtiaa.
/// Mmebusɛm 14:3
Ɔkwasea kasa ma wɔbɔ nʼakyi abaa,nanso anyansafo ano bɔ wɔn ho ban.
/// Mmebusɛm 14:4
Faako a anantwi nni no, adididaka no mu da mpan,na nantwi ahoɔden mu na nnɔbae pii fi ba.
/// Mmebusɛm 14:5
Ɔdanseni nokwafo rennaadaa,ɔdansekurumni hwie atoro gu hɔ.
/// Mmebusɛm 14:6
Ɔfɛwdifo hwehwɛ nyansa nanso onya,nanso wɔn a wɔwɔ nhumu nya nimdeɛ ntɛm.
/// Mmebusɛm 14:7
Twe wo ho fi ɔkwasea ho,efisɛ, worennya nimdeɛ mfi nʼano.
/// Mmebusɛm 14:8
Anitewfo nyansa ne sɛ wɔbɛdwene wɔn akwan ho,na nkwaseafo agyimisɛm yɛ nnaadaa.
/// Mmebusɛm 14:9
Nkwaseafo de bɔne ho adwensakra di fɛw,na wɔn a wɔteɛ mu na anisɔ wɔ.
/// Mmebusɛm 14:10
Koma biara nim ɔyaw wɔ ne mu,na obi foforo rentumi ne no nkyɛ nʼanigye.
/// Mmebusɛm 14:11
Wɔbɛsɛe amumɔyɛfo fi,nanso teefo ntamadan bɛyɛ frɔmfrɔm.
/// Mmebusɛm 14:12
Ɔkwan bi wɔ hɔ a ɛteɛ wɔ onipa ani so,nanso awiei no, ɛkɔ owu mu.
/// Mmebusɛm 14:13
Ɔserew mu mpo, koma tumi di yaw,na anigye tumi wie awerɛhow.
/// Mmebusɛm 14:14
Akyirisanfo benya akatua sɛnea wɔn akwan te,na onipa pa nso benya ne de.
/// Mmebusɛm 14:15
Atetekwaa gye biribiara di,nanso onitefo dwene nʼanammɔntu ho.
/// Mmebusɛm 14:16
Onyansafo suro Awurade na oguan bɔne,nanso ɔkwasea yɛ asowui ne basabasa.
/// Mmebusɛm 14:17
Onipa a ne bo nkyɛ fuw no yɛ nkwaseade,na wɔtɔn nea ɔpam apam bɔne no.
/// Mmebusɛm 14:18
Ntetekwaafo agyapade ne gyimi,na wɔde nimdeɛ bɔ anitewfo abotiri.
/// Mmebusɛm 14:19
Nnipa bɔnefo bɛkotow nnipa pa anim,na amumɔyɛfo akotow atreneefo apon ano.
/// Mmebusɛm 14:20
Ahiafo de, wɔn yɔnkonom mpo mpɛ wɔn anim ahwɛ,nanso adefo wɔ nnamfonom bebree.
/// Mmebusɛm 14:21
Nea obu ne yɔnko animtiaa yɛ bɔne,na nhyira nka nea ne yam ye ma ohiani.
/// Mmebusɛm 14:22
So wɔn a wɔbɔ pɔw bɔne nyera kwan ana?Nanso wɔn a wɔhyehyɛ nea eye no nya adɔe ne nokware.
/// Mmebusɛm 14:23
Adwumadenyɛ nyinaa de mfaso ba,na kasahunu de, ɛkɔ ohia mu.
/// Mmebusɛm 14:24
Anyansafo ahonya ne wɔn abotiri,na nkwaseafo agyimisɛm sow gyimi aba.
/// Mmebusɛm 14:25
Ɔdanseni nokwafo gye nkwa,nanso ɔdansekurumni yɛ ɔdaadaafo.
/// Mmebusɛm 14:26
Nea osuro Awurade no wɔ bammɔ a mu yɛ den,na ɛbɛyɛ guankɔbea ama ne mma.
/// Mmebusɛm 14:27
Awurade suro yɛ nkwa asuti,eyi onipa fi owu afiri mu.
/// Mmebusɛm 14:28
Ɔman mu nnipa dodow yɛ ɔhene anuonyam,nanso sɛ asomfo nni hɔ a mmapɔmma no sɛe.
/// Mmebusɛm 14:29
Onipa a ɔwɔ abodwokyɛre wɔ ntease a mu dɔ,na nea ne bo fu ntɛm no da agyimisɛm adi.
/// Mmebusɛm 14:30
Koma mu asomdwoe ma nipadua nkwa,na anibere ma nnompe porɔw.
/// Mmebusɛm 14:31
Nea ɔhyɛ ahiafo so no bu wɔn Yɛfo animtiaa,nanso nea ohu ohiani mmɔbɔ no hyɛ Onyankopɔn anuonyam.
/// Mmebusɛm 14:32
Sɛ amanehunu ba a amumɔyɛfo hwe ase,nanso owu mu mpo atreneefo wɔ guankɔbea.
/// Mmebusɛm 14:33
Nyansa te ntease koma mu,na nkwaseafo mu mpo, oyi ne ho adi.
/// Mmebusɛm 14:34
Trenee pagyaw ɔman,na bɔne yɛ animguase ma nnipa nyinaa.
/// Mmebusɛm 14:35
Ɔhene ani sɔ ɔsomfo nyansani,na ɔsomfo nimguasefo hyɛ no abufuw.
