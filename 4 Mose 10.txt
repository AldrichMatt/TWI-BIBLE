/// 4 Mose 10:1
Dwetɛ Ntorobɛnto NoAfei, Awurade ka kyerɛɛ Mose se, 
/// 4 Mose 10:2
“Fa dwetɛ a wɔaboro yɛ ntorobɛnto abien, na ɛyɛ a wɔahyɛn de afrɛ nnipa no, na edu ntamadan no tu so nso a, wɔahyɛn. 
/// 4 Mose 10:3
Sɛ wɔhyɛn ntorobɛnto abien no a, nnipa no behu sɛ, ɛsɛ sɛ wɔboa wɔn ho ano wɔ Ahyiae Ntamadan no ano. 
/// 4 Mose 10:4
Na sɛ wɔhyɛn baako pɛ a, na ɛkyerɛ sɛ Israel mmusua no mu mpanyimfo na ɛsɛ sɛ wɔba wo nkyɛn. 
/// 4 Mose 10:5
Sɛ mohyɛn de kyerɛ sɛ monkɔ mo anim a, mmusuakuw a wɔwɔ Ahyiae Ntamadan apuei fam no betu afi wɔn atenae hɔ na wɔakɔ. 
/// 4 Mose 10:6
Sɛ mohyɛn nea ɛto so abien no a, mmusuakuw a wɔwɔ anafo fam no bedi so. Monhyɛn no ntiantia mu mfa nkyerɛ sɛ wɔnkɔ. 
/// 4 Mose 10:7
Na sɛ mofrɛ nnipa no ama wɔabehyia a, momfa ɔkwan foforo so nhyɛn ntorobɛnto no.
/// 4 Mose 10:8
“Aaron mmabarima asɔfo nko ara na wɔbɛma wɔn kwan ama wɔahyɛn ntorobɛnto no. Eyi yɛ mmara a ɛbɛtena hɔ daa ama awo ntoatoaso a ɛbɛba no nyinaa. 
/// 4 Mose 10:9
Sɛ mudu Bɔhyɛ Asase no so na mo ne mo atamfo a wɔhyɛ mo so no ko a mohyɛn ntorobɛnto no. Na, Awurade, mo Nyankopɔn bɛkae mo na wagye mo afi mo atamfo nsam. 
/// 4 Mose 10:10
Anigyebere mu nso, monhyɛn ntorobɛnto no. Afe mu dapɔnna nso, monhyɛn. Ɔsram biara mfiase nso, monhyɛn mfa nnye mo ani wɔ ɔhyew afɔre ne asomdwoe afɔre ho. Sɛ moyɛ saa a, ɛbɛkae Onyankopɔn apam a ɔne mo wɔ no. Na mene Awurade mo Nyankopɔn.”
/// 4 Mose 10:11
Ɔsram a ɛto so abien no da a ɛto so aduonu no a ɛyɛ mfe abien a Israelfo fii Misraim no, omununkum no pagyaw ne ho fii Ahyiae Ntamadan no so, 
/// 4 Mose 10:12
enti Israelfo no fii Sinai sare so hɔ dii omununkum no akyi kosii sɛ ekogyinaa Paran sare so. 
/// 4 Mose 10:13
Bere a ɛsɛ sɛ wotu no duu no, Awurade nam Mose so ka kyerɛɛ wɔn.
/// 4 Mose 10:14
Akwantu no mu no, mmusua a wɔhyɛ Yuda abusuakuw no ase, a Aminadab babarima Nahson tua ano na otuu wɔn frankaa ma wodii kan. 
/// 4 Mose 10:15
Wɔn a wodii so ne Isakar abusuakuw a Suar babarima Netanel di wɔn anim. 
/// 4 Mose 10:16
Sebulon abusuakuw na wodii hɔ a Helon babarima Eliab na na odi wɔn anim. 
/// 4 Mose 10:17
Wotutuu Ahyiae Ntamadan no, na Gerson ne Merari mmusua a wofi Lewifo mu no soaa Ahyiae Ntamadan no dii wɔn afa wɔ santen no mu.
/// 4 Mose 10:18
Ruben abusuakuw tuu wɔn frankaa de dii so a Sedeur babarima Elisur di wɔn anim. 
/// 4 Mose 10:19
Wɔn a na wodi so ne Simeon abusuakuw a Surisadai babarima Selumiel di wɔn anim; 
/// 4 Mose 10:20
Gad abusuakuw nso, na Deguel babarima Eliasaf na odi wɔn anim. 
/// 4 Mose 10:21
Na Kohatfo no nso na na wodi hɔ a wɔsoso kronkronbea hɔ nneɛma. Na ɛsɛ sɛ wɔhyehyɛ Ahyiae Ntamadan no wɔ beae foforo hɔ ansa na wɔadu hɔ.
/// 4 Mose 10:22
Wɔn a na wodi so ne Efraim abusuakuw a na wodi wɔn frankaa no akyi a Amihud babarima Elisama na odi wɔn anim; 
/// 4 Mose 10:23
Wɔn a na wodi so ne Manase abusuakuw a Pedahsur babarima Gamaliel di wɔn anim; 
/// 4 Mose 10:24
na Benyamin abusuakuw na na wodi so a Gideoni babarima Abidan di wɔn anim.
/// 4 Mose 10:25
Wɔn a na wotwa to koraa no ne Dan abusuakuw a wɔyɛ wɔn nyinaa awɛmfo na Amisadai babarima Ahieser da wɔn ano na frankaa di wɔn anim. 
/// 4 Mose 10:26
Okran babarima Pagiel na na odi Aser abusuakuw anim, 
/// 4 Mose 10:27
na Enan babarima Ahira nso di Naftali abusuakuw anim. 
/// 4 Mose 10:28
Saa nhyehyɛe yi na Israel mmusuakuw yi faa so tuu wɔn kwan no.
/// 4 Mose 10:29
Afei, Mose ka kyerɛɛ nʼase Hobab, Midiani Reuel ba se, “Eyi nyinaa akyi no, yɛrekɔ beae a Awurade kae se, ‘Mede bɛma mo no.’ Bra na yɛnkɔ na yɛbɛhwɛ wo so yiye; efisɛ Awurade ahyɛ Israelfo nnepa ho bɔ.”
/// 4 Mose 10:30
Obuae se, “Dabi, merenkɔ; merekɔ mʼasase so ne mʼabusuafo nkyɛn.”
/// 4 Mose 10:31
Nanso Mose kae se, “Mesrɛ wo, nnyaw yɛn. Wo na wunim faako a ɛsɛ sɛ yɛtena wɔ sare no so, na wubetumi ayɛ yɛn kwankyerɛfo. 
/// 4 Mose 10:32
Sɛ wo ne yɛn kɔ a, nneɛma pa a Awurade de bɛma yɛn no nyinaa, wubenya bi.”
/// 4 Mose 10:33
Enti wofi Awurade Bepɔw so nantew nnansa. Awurade Apam Adaka no dii wɔn anim hwehwɛɛ baabi a wɔbɛsoɛ maa wɔn. 
/// 4 Mose 10:34
Wofii wɔn akwantu no ase awia a wɔrekɔ no nyinaa na Awurade mununkum no di wɔn anim.
/// 4 Mose 10:35
Bere biara a wɔbɛma adaka no so asi mu no, Mose teɛ mu se,“Awurade, sɔre!Ma wʼatamfo nhwete;ma wɔn nyinaa nguan mfi wʼanim.”
/// 4 Mose 10:36
Bere biara a wɔbɛsoɛ adaka no, ɔka se,“Awurade, san braIsraelfo mpempem a wontumi nkan wɔn no mu.”
