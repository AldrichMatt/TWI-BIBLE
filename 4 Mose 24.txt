/// 4 Mose 24:1
Afei, Balaam huu sɛ ɛsɔ Awurade ani sɛ ohyira Israel no, wankɔ abisa sɛnea ɔtaa yɛ no; mmom, ɔtoo nʼani hwɛɛ sare no so. 
/// 4 Mose 24:2
Bere a Balaam huu sɛ Israelfo no abobɔ wɔn atenae sɛnea wɔn mmusuakuw te no, Onyankopɔn honhom baa ne so, 
/// 4 Mose 24:3
na eyi ne nkɔmhyɛ a ɔmae:“Beor ba Balaam nkɔmhyɛ,nkɔmhyɛ a efi obi a nʼani hu ade yiye,
/// 4 Mose 24:4
nea ɔte Onyankopɔn nsɛm nkɔmhyɛ;nea onya anisoadehu a efi Otumfo no hɔ;na ɔda fam, a nʼani hu ade:
/// 4 Mose 24:5
“Yakob, mo ntamadan yɛ fɛ,Israel, mo atenae yɛ ahomeka!
/// 4 Mose 24:6
“Ɛtrɛtrɛw sɛ abon,sɛ nturo a ɛwɔ asubɔnten ho.Wɔte sɛ pɛprɛ a Awurade adua,te sɛ sida a esisi nsu ho.
/// 4 Mose 24:7
Nsu bɛsen afi wɔn ahina mu.Wɔn aba benya nsu ama aboro so.“Wɔn hene bɛyɛ kɛse asen Agag;wɔn ahenni bɛkorɔn.
/// 4 Mose 24:8
“Onyankopɔn de wɔn fii Misraim na ɛbae;wɔwɔ ahoɔden sɛ wuram nantwi.Wɔsɛe atirimɔdenfo amanna wobubu wɔn nnompe mu asinasin,wɔde wɔn bɛmma wowɔ wɔn.
/// 4 Mose 24:9
Wobutuw da sɛ gyata;te sɛ gyatabere, hena na obetumi agyigye wɔn?“Wobehyira wɔn a wohyira wo,na wɔbɛdome wɔn a wɔdome wo.”
/// 4 Mose 24:10
Balak bo fuw Balaam. Ɔbɔɔ ne nsam guu ne so kae se, “Mefrɛɛ wo se bɛdome mʼatamfo, nanso woahyira wɔn mprɛnsa yi nyinaa. 
/// 4 Mose 24:11
Fi ha kɔ wo nkyi ntɛm! Mekae se mɛkyɛ wo ade a ɛsom bo nanso, Awurade amma woannya akyɛde no.”
/// 4 Mose 24:12
Balaam buaa no se, “So manka ankyerɛ abɔfo a wosomaa wɔn baa me nkyɛn no se, 
/// 4 Mose 24:13
‘Sɛ Balak ma me dwetɛ ne sikakɔkɔɔ a ɛwɔ nʼahemfi hɔ nyinaa koraa a, minni tumi sɛ mɛyɛ biribi atia Awurade ahyɛde, sɛ ɛyɛ papa anaa bɔne.’ Mmom nea Awurade aka no nko ara na ɛsɛ sɛ meka. 
/// 4 Mose 24:14
Afei, meresan akɔ me nkurɔfo nkyɛn. Nanso ma menka nea Israelfo no bɛyɛ wo nkurɔfo no daakye no nkyerɛ wo.”
/// 4 Mose 24:15
Balaam Nkɔmhyɛ A Ɛto So AnanEyi ne nkɔmhyɛ a Balaam de mae:“Beor ba Balaam nkɔmhyɛ,nkɔmhyɛ a efi ɔbarima a nʼani hu ade yiye,
/// 4 Mose 24:16
nea ɔte Onyankopɔn nsɛm no nkɔmhyɛ,nea ɔwɔ nimdeɛ a efi Ɔsorosoroni no hɔ,nea onya anisoadehu a efi Otumfo no hɔ,na ɔda fam, a nʼani hu ade no:
/// 4 Mose 24:17
“Mihu no, nanso ɛnyɛ mprempren;mehwɛ no, nanso ɔmmɛn.Nsoromma bepue afi Yakob mu;ahempema bepue afi Israel mu.Ɔbɛdwerɛw Moabfo ti,Moabfo nyinaa tikora.
/// 4 Mose 24:18
Wɔbɛfa Edom,na Seir a ɔyɛ ne tamfo no, wobedi ne so nkonim,na Israel bɛkɔ so ayɛ den.
/// 4 Mose 24:19
Ɔhene bi bɛsɔre wɔ Yakob muɔno na ɔbɛsɛe kurow no mu nkaefo.”
/// 4 Mose 24:20
Balaam Nkɔmhyɛ A Ɛto So AnumAfei, Balaam hwɛɛ Amalekfo na ɔhyɛɛ nkɔm:“Amalek na na ɔyɛ aman nyinaa abakan,nanso nʼawiei bɛyɛ ɔsɛe pasaa.”
/// 4 Mose 24:21
Balaam Nkɔmhyɛ A Ɛto So AsiaAfei, ohuu Kenifo, na ɔhyɛɛ ne nkɔm:“Mo atenae wɔ bammɔ,wɔanwen mo berebuw wɔ abotan mu;
/// 4 Mose 24:22
Nanso wɔbɛsɛe mo Kenifobere a Asur fa mo nnommum no.”
/// 4 Mose 24:23
Balaam Nkɔmhyɛ A Ɛto So AsonAfei ɔhyɛɛ ne nkɔm:“Aa! Sɛ Onyankopɔn yɛ sɛɛ a, hena na ɔbɛtena nkwa mu?
/// 4 Mose 24:24
Ahyɛn befi Kipro mpoano aba;wobedi Eber ne Asur so.Nanso wɔn nso, wɔbɛsɛe wɔn pasaa.”
/// 4 Mose 24:25
Afei, Balaam sɔree na ɔsan kɔɔ ne kurom, na Balak nso kɔɔ ne kwan.
