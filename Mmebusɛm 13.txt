/// Mmebusɛm 13:1
Ɔba nyansafo tie nʼagya nkyerɛkyerɛ;na ɔfɛwdifo ntie animka.
/// Mmebusɛm 13:2
Nneɛma pa a efi onipa anom no ma no anigye,na wɔn a wonni nokware no kɔn dɔ kitikitiyɛ.
/// Mmebusɛm 13:3
Nea ɔkora nʼano no kora ne nkwa so,nanso nea ɔkasa a onsusuw ho no bɛba ɔsɛe mu.
/// Mmebusɛm 13:4
Onihawfo pere hwehwɛ nanso onya hwee,na nea ɔyɛ adwuma no nya nea ɔpɛ biara.
/// Mmebusɛm 13:5
Atreneefo kyi nea ɛnyɛ nokware,nanso amumɔyɛfo de aniwu ne ahohora ba.
/// Mmebusɛm 13:6
Trenee bɔ ɔnokwafo ho ban,na amumɔyɛsɛm tu ɔbɔnefo gu.
/// Mmebusɛm 13:7
Obi yɛ ne ho sɛ ɔdefo, a nso onni hwee,ɔfoforo yɛ ne ho sɛ ohiani, nso ɔwɔ ahonya bebree.
/// Mmebusɛm 13:8
Obi ahonya betumi agye no nkwa,nanso ohiani nte ahunahuna biara.
/// Mmebusɛm 13:9
Atreneefo kanea hyerɛn pa ara,nanso wodum amumɔyɛfo kanea.
/// Mmebusɛm 13:10
Ahantan de ntɔkwaw nko ara na ɛba,na wohu nyansa wɔ wɔn a wotie afotu mu.
/// Mmebusɛm 13:11
Ahonya a ɛnam ɔkwammɔne so no hwere ntɛm so,na nea ɔboa sika ano nkakrankakra no ma ɛdɔɔso.
/// Mmebusɛm 13:12
Anidaso a wotu hyɛ da no bɔ koma ɔyare,nanso anigyinade a nsa aka no yɛ nkwadua.
/// Mmebusɛm 13:13
Nea otwiri akwankyerɛ no betua so ka,nanso wɔma nea ɔde obu ma mmara no akatua.
/// Mmebusɛm 13:14
Onyansafo nkyerɛkyerɛ te sɛ nkwa asuti,eyi onipa fi owu afiri mu.
/// Mmebusɛm 13:15
Nhumu pa de adom ba,nanso atorofo akwan so yɛ den.
/// Mmebusɛm 13:16
Ɔbadwemma biara yɛ nʼade wɔ nimdeɛ mu,nanso ɔkwasea da nʼagyimisɛm adi.
/// Mmebusɛm 13:17
Ɔsomafo mumɔyɛfo tɔ amane mu,nanso ɔnanmusini nokwafo de abodwo ba.
/// Mmebusɛm 13:18
Nea ɔpo nteɛso no kɔ ohia ne animguase mu,na wɔhyɛ nea otie nteɛso no anuonyam.
/// Mmebusɛm 13:19
Akɔnnɔde a nsa aka ma ɔkra ani gye,nanso nkwaseafo kyi sɛ wɔtwe wɔn ho fi bɔne ho.
/// Mmebusɛm 13:20
Nea ɔne onyansafo nantew no hu nyansa,na nea ɔne nkwaseafo bɔ no hu amane.
/// Mmebusɛm 13:21
Ɔhaw di ɔbɔnefo akyi,na nkɔso yɛ ɔtreneeni akatua.
/// Mmebusɛm 13:22
Onipa pa de agyapade gyaw ne nenanom,na wɔkora ɔbɔnefo ahonyade so ma ɔtreneeni.
/// Mmebusɛm 13:23
Ohiani afum nnɔbae tumi ba pii,nanso ntɛnkyew pra kɔ.
/// Mmebusɛm 13:24
Nea ɔkyɛe nʼabaa so no tan ne ba,na nea ɔdɔ no no hwɛ sɛ ɔbɛteɛ no.
/// Mmebusɛm 13:25
Atreneefo didi ma wɔn koma mee,nanso ɔkɔm de amumɔyɛfo.
