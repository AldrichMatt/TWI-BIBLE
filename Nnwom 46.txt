/// Nnwom 46:1
Dwom Koramma dwom. Wɔto no “alamot” sanku nne so.Onyankopɔn ne yɛn guankɔbea ne yɛn ahoɔden,amanehunu mu boafo a ɔwɔ hɔ bere biara.
/// Nnwom 46:2
Enti sɛ asase ani dan butuw,na mmepɔw tutu kogu po ase a, yɛrensuro,
/// Nnwom 46:3
sɛ po bɔ asorɔkye na ehuruna ɛma nkoko wosow mpo a, yɛrensuro.
/// Nnwom 46:4
Asuten bi wɔ hɔ ane nsuwansuwa de anigye ba Onyankopɔn kuropɔn mu,beae kronkron a Ɔsorosoroni no te.
/// Nnwom 46:5
Onyankopɔn te kuropɔn no mu, na ɔrenhwe ase;Onyankopɔn bɛboa no anɔpahema.
/// Nnwom 46:6
Amanaman yɛ hoo, na ahenni hwehwe ase;ɔma ne nne so ma asase nan.
/// Nnwom 46:7
Asafo Awurade ka yɛn ho.Yakob Nyankopɔn yɛ yɛn aban.
/// Nnwom 46:8
Bra bɛhwɛ Awurade nnwuma,ɔsɛe a ɔde aba asase no so.
/// Nnwom 46:9
Ɔma akodi gyae kosi asase ano.Obubu agyan mu na ɔsɛe peaw;ɔde ogya hyew nkatabo.
/// Nnwom 46:10
Monyɛ komm na munhu sɛ me ne Onyankopɔn;wɔbɛma me so wɔ amanaman no mu,wɔbɛma me so wɔ asase so.
/// Nnwom 46:11
Asafo Awurade ka yɛn ho;Yakob Nyankopɔn yɛ yɛn aban.
