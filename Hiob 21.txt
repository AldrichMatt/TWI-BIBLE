/// Hiob 21:1
Na Hiob buae se,
/// Hiob 21:2
Muntie me nsɛm no yiye.Momma eyi nyɛ awerɛkyekye a mode ma me.
/// Hiob 21:3
Munnya ntoboase mma me bere a merekasa,na sɛ mekasa wie a, monkɔ so nni fɛw.
/// Hiob 21:4
“Minwiinwii hyɛ onipa ana?Adɛn nti na ɛsɛ sɛ minya ntoboase?
/// Hiob 21:5
Monhwɛ me, na mo ho nnwiriw mo;momfa mo nsa nkata mo ano.
/// Hiob 21:6
Sɛ midwen eyi ho a, mebɔ hu;na me ho popo.
/// Hiob 21:7
Adɛn nti na amumɔyɛfo tena nkwa mu?Wonyin kyɛ na wɔkɔ so di tumi.
/// Hiob 21:8
Wohu wɔn mma a atwa wɔn ho ahyia no nkɔso,wohu wɔn nenanom.
/// Hiob 21:9
Ɔhaw nni wɔn afi mu, na ehu nni hɔ;Onyankopɔn asotwe mma wɔn so.
/// Hiob 21:10
Wɔn anantwinini nnyɛ asaadwe;na wɔn anantwibere nwo a wɔmpɔn.
/// Hiob 21:11
Wɔka wɔn mma bɔ mu te sɛ nguankuw;na emu mmotafowa no huruhuruw.
/// Hiob 21:12
Wɔto nnwom wɔ akasae ne sanku so;na wɔde atɛntɛbɛn nnyigyei gye wɔn ani.
/// Hiob 21:13
Wodi yiye wɔn nkwanna muna wɔkɔ ɔdae mu asomdwoe mu.
/// Hiob 21:14
Nanso wɔka kyerɛ Onyankopɔn se, ‘Fi yɛn so!Yɛmpɛ sɛ yehu wʼakwan.
/// Hiob 21:15
Hena ne otumfo no a ɛsɛ sɛ yɛsom no?Sɛ yɛbɔ no mpae a mfaso bɛn na yebenya?’
/// Hiob 21:16
Nanso wɔn nkɔso no nni wɔn nsam,enti metwe me ho fi amumɔyɛfo afotu ho.
/// Hiob 21:17
“Nanso mpɛn ahe na wodum amumɔyɛfo kanea?Mpɛn ahe na amanehunu ba wɔn so,nea Onyankopɔn fi nʼabufuw mu de ba no?
/// Hiob 21:18
Mpɛn ahe na wɔyɛ sɛ sare wɔ mframa ano,te sɛ ntɛtɛ a mframaden bi apra wɔn?
/// Hiob 21:19
Wɔka se, ‘Onyankopɔn kora onipa asotwe so de twɛn ne mma.’Ɛsɛ sɛ ɔtwe onipa no ankasa aso ma ohu.
/// Hiob 21:20
Ma ɔno ankasa ani nhu ne sɛe;ma Otumfo abufuwhyew no nka nʼani.
/// Hiob 21:21
Dɛn na ɛfa wɔn ho fa wɔn abusuafo a woagyaw wɔn akyi no hobere a asram a wɔatwa ama no aba awiei no?
/// Hiob 21:22
“Obi betumi akyerɛ Onyankopɔn nyansa,wɔ bere a obu atitiriw mpo atɛn?
/// Hiob 21:23
Obi wu wɔ bere a ɔwɔ ahoɔdenne ho tɔ no na nʼaso mu adwo no,
/// Hiob 21:24
na ne nipadua ayɛ frɔmfrɔm,na hon ahyɛ ne nnompe ma.
/// Hiob 21:25
Ɔfoforo nso de ɔkra mu yawdi wu,a wanka asetena pa anhwɛ da.
/// Hiob 21:26
Wosie wɔn nyinaa wɔ mfutuma koro mu,ma asunson nnunu wɔn nyinaa.
/// Hiob 21:27
“Mahu mo adwene,ɔkwan a mobɛfa so afom me.
/// Hiob 21:28
Moka se, ‘Onipa kɛse no fi wɔ he,ntamadan a omumɔyɛfo no tenaa mu no?’
/// Hiob 21:29
So mummmisaa wɔn a wotu kwan no asɛm da?Wɔn amanneɛbɔ mu nsɛm ho nhiaa mo
/// Hiob 21:30
sɛ onipa bɔne nya ne ti didi mu amanehunu da,na wogye wɔn abufuwhyew da no ana?
/// Hiob 21:31
Hena na ɔde ne suban si nʼanim?Hena na otua no nea wayɛ so ka?
/// Hiob 21:32
Wɔsoa no kɔ ɔda mu,na wɔwɛn nʼaboda.
/// Hiob 21:33
Obon mu dɔte yɛ no dɛ;nnipa nyinaa di nʼakyi,na dɔm a wontumi nkan wɔn di nʼanim.
/// Hiob 21:34
“Enti ɛbɛyɛ dɛn na mode mo nsɛnhunu bɛkyekye me werɛ?Mo mmuae nyɛ hwee sɛ atoro!”
