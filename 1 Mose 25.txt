/// 1 Mose 25:1
Abraham Ware KeturaAbraham waree ɔbea foforo bi a ne din de Ketura. 
/// 1 Mose 25:2
Abraham ne Ketura woo saa mma a wɔn din didi so yi: Simran, Yoksan, Medan, Midian, Yisbak ne Sua. 
/// 1 Mose 25:3
Yoksan woo Seba ne Dedan. Dedan asefo ne Asurfo, Letusfo ne Leumfo. 
/// 1 Mose 25:4
Midian woo Efa, Efer, Henok, Abida ne Eldaa. Eyinom nyinaa yɛ Ketura asefo.
/// 1 Mose 25:5
Abraham de nʼagyapade nyinaa maa Isak. 
/// 1 Mose 25:6
Nanso bere a ɔte ase no, ɔmaa ne mpenamma akyɛde, na oyii wɔn fii ne babarima Isak nkyɛn ma wɔkɔɔ apuei fam asase bi so.
/// 1 Mose 25:7
Abraham WuAbraham nkwanna nyinaa kosii mfe ɔha aduɔson anum. 
/// 1 Mose 25:8
Abraham nyin bɔɔ akwakoraa posoposo ansa na ɔrewu akɔka ne mpanyimfo ho. 
/// 1 Mose 25:9
Ne mmabarima Isak ne Ismael siee no wɔ Makpela boda a ɛwɔ Efron no mu. Na ɛhɔ yɛ Hetini Sohar babarima no afuw a ɛwɔ Mamrɛ apuei fam. 
/// 1 Mose 25:10
Eyi ne asase a Abraham tɔ fii Hetifo nkyɛn no. Ɛhɔ na wosiee Abraham ne ne yere Sara. 
/// 1 Mose 25:11
Abraham wu akyi no, Onyankopɔn hyiraa ne ba Isak a na saa bere no ɔte Beer-Lahai-Roi abura no ho no.
/// 1 Mose 25:12
Ismael AsefoEyi ne Abraham babarima Ismael a Sara afenaa Hagar a ɔyɛ Misraimni no woo no maa Abraham no asefo ho asɛm.
/// 1 Mose 25:13
Wɔn a wodidi so yi yɛ Ismael mmabarima a wɔabobɔ wɔn din fi mpanyin mu no.Na Nebaiot yɛ Ismael abakan.Wɔn a wodidi so yi nso yɛ Kedar, Adbeel, Mibsam,
/// 1 Mose 25:14
Misma, Duma, Masa,
/// 1 Mose 25:15
Hadad, Tema, Yetur,Nafis ne Kedema.
/// 1 Mose 25:16
Saa din a wɔabobɔ yi yɛ Ismael mmabarima no. Saa din yi na ɛdeda mmusuakuw dumien ne wɔn atenae so.
/// 1 Mose 25:17
Ismael dii mfirihyia ɔha aduasa ason ansa na ɔrewu. Owu ma wosiee no wɔ ne nkurɔfo mu. 
/// 1 Mose 25:18
Ismael asefo yi tenatenaa nsase a efi Hawila kosi Sur a ɛbɛn Misraim pɛɛ wɔ Asiria ntentenso. Daa na akokoakoko wɔ mmusuakuw yi ntam.
/// 1 Mose 25:19
Esau Ne YakobAbraham babarima Isak ne nʼasefo ho asɛm ni.Abraham woo Isak. 
/// 1 Mose 25:20
Isak dii mfirihyia aduanan no, ɔwaree Rebeka a ɔyɛ Aramni Betuel a ofi Paddan-Aram no babea. Rebeka yɛ Aramni Laban nuabea.
/// 1 Mose 25:21
Isak waree Rebeka mfe bebree a na wɔnwo. Enti Isak bɔɔ Awurade mpae, srɛɛ ɔba maa ne yere. Akyiri no, Awurade tiee ne mpaebɔ, maa ne yere Rebeka nyinsɛnee. 
/// 1 Mose 25:22
Bere a Rebeka nyinsɛnee no, ɛtɔ da a, na mmofra no di aperepere wɔ ne yafunu mu. Sɛ ɛba saa a, obisa ne ho se, “Dɛn na ɛreyɛ me yi?” Afei, ɔbɔɔ mpae bisaa Awurade nea ɛkyerɛ.
/// 1 Mose 25:23
Awurade buaa no se,“Aman abien na wɔwɔ wo yafunu mu.Wɔbɛtetew nnipa baanu a wɔwɔ wo yafunu mu no mu.Mmofra baanu no, ɔbaako asefo bɛyɛ ahoɔdenfo asen ne nua a ɔka ne ho no asefo.Na ɔpanyin no bɛsom akumaa no.”
/// 1 Mose 25:24
Rebeka awo duu so no, ɔwoo ntaten. 
/// 1 Mose 25:25
Na nea odii kan bae no yɛ ɔkɔkɔɔ a ne ho nwi yɛ kuhaa te sɛ nea ɔhyɛ nwi atade. Enti wɔtoo no din Esau. 
/// 1 Mose 25:26
Eyi akyi no, ne nua no bae a na ne nsa kura Esau nantin; enti wɔtoo ne din Yakob. Rebeka woo wɔn no, na Isak adi mfe aduosia.
/// 1 Mose 25:27
Mmofra no nyin no, Esau bɛyɛɛ ɔbɔmmɔfo a ɔtow a, ɔmfom. Na ɔyɛ ha fa wuram baabiara. Yakob nso bɛyɛɛ obi a ɔyɛ komm a ɔmpɛ ne ho asɛm. Na bere biara, ɔpɛ sɛ ɔtena fie. 
/// 1 Mose 25:28
Na Isak pɛ Esau asɛm yiye, efisɛ na bere biara ɔkɔyɛ ha de hanam a Isak pɛ ba fie. Nanso na Rebeka de, ɔpɛ Yakob asɛm.
/// 1 Mose 25:29
Esau Tɔn Ne PanyinDa bi a Esau fi wuram bae a na ɔkɔm de no yiye no, ɔbɛtoo sɛ ne nua kumaa Yakob nso renoa aduan bi a ani yɛ kɔkɔɔ na ɛyɛ akɔnnɔ nso. 
/// 1 Mose 25:30
Ɔka kyerɛɛ Yakob se, “Mesrɛ wo, ma me wʼaduan a woanoa yi bi nni!” Ɛno nti na wɔfrɛ Esau sɛ Edom, a nkyerɛase ne ade kɔkɔɔ.
/// 1 Mose 25:31
Yakob buae se, “Tɔn wo panyin no ma me ansa.”
/// 1 Mose 25:32
Esau kae se, “Ɔkɔm rekum me, na mede panyin reyɛ dɛn?”
/// 1 Mose 25:33
Yakob buaa Esau se, “Mate, ka ntam kyerɛ me wɔ Onyankopɔn anim sɛ, panyin no yɛ me dea.” Esau kaa ntam no de tɔn ne panyin no maa ne nua kumaa Yakob.
/// 1 Mose 25:34
Enti Yakob maa Esau aduan no bi ma odii. Ɔnom nsu guu so, sɔre kɔɔ ne kwan.Eyi ne ɔkwan a Esau faa so tɔn ne panyin no.
