/// 1 Mose 8:1
Nanso Onyankopɔn kaee Noa ne wuram mmoa a na wɔne no wɔ Adaka no mu no, na ɔmaa mframa bɔ faa asase so, na nsu no twee. 
/// 1 Mose 8:2
Asuti a ɛwowɔ asase ase no mu nsu a ɛbobɔe no gyaee ba, na ɔsoro mfɛnsere no nso mu toto maa osu no gyaee tɔ. 
/// 1 Mose 8:3
Nsu no toaa so twe fii asase so. Nnafua ɔha ne aduonum akyi no, na nsu no atwe koraa. 
/// 1 Mose 8:4
Ɔsram a ɛto so ason no da a ɛto so dunson so, Adaka no kɔtaa Ararat mmepɔw so. 
/// 1 Mose 8:5
Nsu no toaa so, twee ara kosii ɔsram a ɛto so du no so. Na ɔsram no da a edi kan no, mmepɔw no atifi daa adi.
/// 1 Mose 8:6
Adaduanan akyi no, Noa buee mfɛnsere a otwa too Adaka no ho no, 
/// 1 Mose 8:7
na ɔsomaa kwaakwaadabi ma odii akɔneaba kosii sɛ nsu no nyinaa yow fii asase no so. 
/// 1 Mose 8:8
Afei, ɔsomaa aborɔnoma sɛ ɔnkɔhwɛ sɛ asase no so awo ana. 
/// 1 Mose 8:9
Nanso aborɔnoma no annya baabi ansi, efisɛ na nsu no akata asase no so nyinaa. Enti ɔsan baa Noa nkyɛn ma Noa teɛɛ ne nsa soo ne mu de no baa Adaka no mu. 
/// 1 Mose 8:10
Noa twɛn nnanson, na ɛno akyi no, ɔsan somaa aborɔnoma no bio. 
/// 1 Mose 8:11
Bere a aborɔnoma no san baa ne nkyɛn anwummere no, na ngodua ahabammono a watew tua nʼano. Ɛno na ɛmaa Noa huu sɛ nsu no atwe afi asase no so. 
/// 1 Mose 8:12
Noa twɛn nnanson bio, na ɔsan somaa aborɔnoma no, nanso wansan amma ne nkyɛn bio.
/// 1 Mose 8:13
Na ɛbaa sɛ Noa dii mfe ahansia ne baako, ɔsram a edi kan no mu da a edi kan no, na nsu no atwe afi asase no so. Enti Noa yii Adaka no suhyɛ no, na ohuu sɛ asase so awo. 
/// 1 Mose 8:14
Ɔsram a ɛto so abien no da a ɛto so aduonu ason so no na asase no so woo koraa.
/// 1 Mose 8:15
Onyankopɔn ka kyerɛɛ Noa se, 
/// 1 Mose 8:16
“Wo ne wo yere ne wo mmabarima ne wɔn yerenom mfi Adaka no mu mpue. 
/// 1 Mose 8:17
Yi abɔde biara a nkwa wɔ mu a wɔwɔ wo nkyɛn, a ɛyɛ nnomaa, mmoa ne mmoa a wɔnam asase so nyinaa fi Adaka no mu sɛnea ɛbɛyɛ a, wɔn ase bɛdɔ wɔ asase so.”
/// 1 Mose 8:18
Enti Noa ne ne mmabarima ne ne yere ne ne mmabarima yerenom fii Adaka no mu. 
/// 1 Mose 8:19
Mmoa no nyinaa ne abɔde a wɔnam asase so nyinaa ne nnomaa nyinaa ne biribiara a ɛnam asase so nyinaa fii Adaka no mu saa ara mmaako mmaako.
/// 1 Mose 8:20
Onyankopɔn Bɔ A Ɔhyɛɛ NoaNa Noa sii afɔremuka maa Awurade. Ɔfaa mmoa ne nnomaa a wɔn ho tew, de bɔɔ ɔhyew afɔre wɔ afɔremuka no so. 
/// 1 Mose 8:21
Awurade tee afɔre a Noa bɔe no huam no, ɔkaa wɔ ne koma mu se, “Ɛwɔ mu sɛ bɔne ahyɛ onipa koma ma fi ne mmofraase de, nanso merenni onipa akyi nnome asase bio. Na merensɛe abɔde a nkwa wɔ mu bio sɛnea mayɛ yi.
/// 1 Mose 8:22
“Mmere dodow a asase da so wɔ hɔ yi,ogu ne otwa,awɔw ne ahuhuru,asusow ne ɔpɛ,awia ne anadwoto rentwa da.”
